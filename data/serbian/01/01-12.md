## Животи Светих

### 1. СВЕТА МУЧЕНИЦА ТАТИЈАНА
Римљанка, од великоименитих родитеља. Хришћанка и ђакониса при цркви. По смрти цара Хелиогабала цароваше у Риму цар Александар, чија мајка Мамеја беше хришћанка. Сам цар беше колебљив и неодлучан у вери, због чега држаше у свом двору кип Христов и Аполонов, и Аврамов и Орфејев. Доглавници његови гоњаху хришћане и без наредбе цареве. Када изведоше Татијану девицу на мучење, она се мољаше Богу за своје мучитеље. И гле, њима се очи отворише, и они видеше четири ангела около мученице. Видећи то, осам њих повероваше у Христа, због чега бише и они мучени и убијени. Свету Татијану продужише мучити: шибаху је, одсецаху јој месо, стругаху је железом и тако сву изнакарађену и искрвављену бацаху је увече у тамницу, да би је сутрадан опет ударали на нове муке. Но Бог пошиљаше ангеле Своје у тамницу, те је храбраху и ране јој исцељиваху, тако да се Татијана свако јутро јављаше пред мучитељима потпуно здрава. Бацише је пред лава, но лав се умиљаваше око ње и не нашкоди јој ништа. Остригоше јој косу мислећи, по свом незнабожачком уму, да јој је у коси скривена нека враџбина. Најзад изведоше је, заједно са оцем њеним, и посекоше обоје мачем. Тако сконча свој земни живот око 225. године и би увенчана бесмртним венцем славе.

### 2. СВЕТИ МУЧЕНИК ПЕТАР АВЕСАЛАМИТ
Родом из Елевтеропоља у Палестини. У младим годинама пострадао за веру Христову у време цара Максимина, 311. године. После многих мука буде на смрт осуђен. Саслушавши смртну пресуду, он радосно узвикне: „То је једина жеља моја, да умрем за Бога мојега!“ Буде на крст распет, као и сам Господ, и на крсту издахне.

### 3. МЛЕКОПИТАТЕЛНИЦА
Тако се зове икона Пресвете Богородице коју је донео Свети Сава Српски из манастира Светог Саве Освећеног код Јерусалима и положио у своју Посницу на Кареји у Светој Гори. Испунило се пророчанство Светог Саве Освећеног да ће доћи свештеник српски Сава и да ће му се предати ова икона и жезал. Икона стоји с десне стране царских двери, а жезал у келији „Патерица“.

### 4. ПРЕПОДОБНА МАТИ ТЕОДОРА
Славна монахиња и наставница монахиња из Александрије. Говораше: „Као што је дрвећу потребна зима и снег да би донело рода, тако су муке и напасти потребне животу нашем.“ Упокојила се почетком V века.

## Химна Похвале

Младост тела жалиш, о разуман буди!  
Младост што пролази — вреди л’ жалит, суди?  
Има једна младост, младост у вечности,  
То је права младост, младост без старости.

Ову вреди искат, за њом сузе лити,  
Ако треба смрћу телесном платити.  
Татијана купи скупо за јевтино,  
За пепо и воду — божанствено вино.

За тело што стари — бесамртну младост,  
И за мало суза — херувимску радост.  
Око ње се чуше ангелски кораци:  
Ко згужвано платно она тело баци,

Па слободна душом од земаљских уза  
Диже се на свадбу у Царство без суза.

## Размишљање

На земљи нема веће части ни већег звања него бити хришћанин. Када судија упита Петра Авесаламита: „Од кога си рода?“ он одговори: „Хришћанин сам.“ Све што човек јесте — јесте у Христу. Све друго је паучина.

## Созерцање

Да созерцавам кротост Господа Исуса и то:  
1. кротост Његову у нечујном животу у Назарету,  
2. кротост у опхођењу с болесницима и грешницима,  
3. кротост према Јуди и неправедним судијама.

## Беседа  
о томе како је Богу најмилији човек и човеку Бог

**„Не тражим што је ваше него вас.“** (II Кор. 12, 14)

Бог тражи човека више од свих његових дела. И човек који истински љуби Бога не тражи ништа од Њега више него Њега самога. Све остало је само ивица скута.  
О Господе човекољубиви, усели се више у нас Духом Твојим животворним.  
Теби слава и хвала вавек. Амин.