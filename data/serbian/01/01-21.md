## Животи Светих

### 1. ПРЕПОДОБНИ МАКСИМ ИСПОВЕДНИК
Цариграђанин по роду и најпре високи дворјанин на двору цара Ираклија, а потом монах и игуман једног манастира недалеко од престонице. Највећи бранилац Православља од тзв. монотелитске јереси, која се ишчаури из јереси Евтихијеве. Као што је Евтихије тврдио да је у Христу једна природа, тако су монотелити тврдили да је у Христу једна воља. Максим се опре томе тврђењу и нађе се као противник и цара и патријарха. Но он се не устраши, него истраја до краја у доказивању да су у Господу биле две воље као и две природе. Његовим настојањем одржи се један сабор у Картагини, а други у Риму, и оба та сабора анатемишу учење монотелита. Страдање Максимово за Православље не да се описати: истјазаван од кнежева, обмањиван од прелата, пљуван од масе народне, тучен од војника, прогоњен, затваран — док најзад, са одсеченим језиком и руком, не би осуђен на доживотно прогонство у земљу Скитску. Ту три године проведе у тамници, па предаде душу Богу, 666. године.

### 2. БЛАЖЕНИ МАКСИМ ГРК
Рођен у Грчкој, одакле би дозван на двор руског цара Василија Јовановића за царског библиотекара и преводиоца. Много је радио, али много је и страдао за истину. Провео је дуго времена у тамници где је написао познати канон Светоме Духу, који се и сада употребљава у цркви. Упокојио се у Господу 1556. године.

### 3. СВЕТИ МУЧЕНИК НЕОФИТ
Родом из Никеје. Будући још дететом чињаше чудеса велика благодаћу Божјом: извео воду из камена, васкрсао своју мртву мајку. Белим голубом одведен у гору Олимпијску где из једне пећине истера лава и он се настани унутра. Мучен за Христа у петнаестој години, у време цара Диоклецијана, у Никеји. Никако се не хте одрећи Христа. После бијења и тамновања бачен у огањ, но Бог га очува жива. Тада га ставише пред гладног лава, но лав се умиљаваше око њега. Светитељ позна у томе лаву онога истог чију је пећину настањивао, па га помилова и нареди му да иде опет у своју пећину. На крају Неофита прободу копљем, и он предаде душу у руке Господње.

### 4. СВЕТА МУЧЕНИЦА АГНИЈА
Тринаестогодишња девојчица, за веру у Христа бачена у огањ, па мачем посечена. Пројавила је велику чудотворну моћ за живота и по смрти. Пострадала у време Диоклецијана, 305. године.

## Химна Похвале

Пучина пространства пукла на све стране:  
Земља као стабло градине звездане,  
Ал' ко црно стабло са злаћаним плодом —  
Тако црна земља са звезданим сводом.  

Невидљиве гране земља пружа ћутке,  
На гранама звезде — злаћене јабуке.  
O да дивна плода и јевтина кала,  
Што је милост Божја црној земљи дала!  

И човек је земља, земљаног је тела,  
На своду му звезде — то су добра дела,  
Мисли су му дуге, на крај света језде —  
Невидљиве гране — врхови им звезде!  

Плод! плод иште Господ од створених људи.  
По плоду једино живот људски суди.  
Кад смрт дрво стресе, нек златне јабуке  
Твог живота падну у Божије руке.  

Тад ћеш моћи рећи: „Нисам залуд био —  
Ради красне јаве ружан сан сам снио!

## Расуђивање

Хришћанска вера једина у свету има једно опредељено и никада променљиво мерило вредности. Св. Златоуст учи о три рода ствари: 1) добре — које никада не могу постати зло (целомудреност, милостиња итд.), 2) зле — које никада не могу постати добро (разврат, суровост...), 3) средње — које постају добро или зло по настројењу онога који их употребљава: богатство, сиромаштво, власт, ропство, болест, па и сама смрт. Да је смрт зло — мученици би били најнесрећнији. Али су смрћу постали срећнији од свију.

## Созерцање

Да созерцавам Господа Исуса као град на гори:  
1. као град на гори вишњег Сиона, изнад створеног света,  
2. као град на гори људске историје,  
3. као град на гори мог сопственог живота — на врхунцу мојих идеала и чежњи.

## Беседа  
о разумевању кроз творење

**„Ко хоће Његову вољу творити — разумјеће је ли ова наука од Бога.“** (Јов. 7, 17)

Неће логика и докази убедити човека у истину Христове науке. Творење — то је кључ. Ко твори заповести Божје, тај познаје Бога. Ко прашта — познаје како Бог прашта. Ко гради мир — познаје шта значи бити син Божји.  

О Господе свемудри, помози нам творити вољу Твоју свету.  
Амин.