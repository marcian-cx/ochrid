## Животи Светих

### 1. СВЕТИ ГРИГОРИЈЕ, ЕПИСКОП НИСКИ

Брат светог Василија Великог. Био је најпре само презвитер, пошто беше жењен, а када му умре жена, блажена Теозва, изабраше га и посветише за епископа у Ниси. Одликовао се огромном светском ученошћу и духовним опитом. Учествовао на II Васељенском Сабору. Мисли се да је он саставио други део Символа Вере. Велики беседник, тумач Светог Писма и богослов. Због свога пораза аријевци се беху нарочито на њега окомили као на свог страшног противника, те у време цара Валента, њиховог једномишљеника, успеше да га збаце с епископске столице и отерају у изгнанство. Осам година проведе овај Свети Отац у изгнанству трпељиво сносећи све беде и сва понижења. Најзад сконча у дубокој старости концем IV века, преселивши се у Царство Божје и оставши кроз све векове као велико светило цркве.

### 2. ПРЕПОДОБНИ АМОН

Подвижник мисирски. Четрнаест година трудио се и Богу молио само да победи гнев у себи. Достигао је толико савршенство доброте да није био више свестан да постоји зло у свету. Особит зналац Светог Писма. Упокојио се почетком V века.

### 3. СВЕТИ МАРКИЈАН

Рођен у Риму, но као презвитер проживео до краја свој век у Цариграду, већим делом у време царева Маркијана и Пулхерије. Наследивши велико богатство од родитеља, он га је нештедице истрошио на две сврхе: на зидање и обнову храмова и на милостињу сиромасима. Сазидао је две знамените цркве: светој Анастасији и светој Ирини. Када су га питали зашто толико троши на цркве, он одговори: „Кад бих имао кћер и хтео је удати за племића, зар не бих украсио својом имовином? А овде украшавам Цркву, невесту Христову.“ Према себи је био крајње строг и крајње скроман, држећи се апостолске речи: „Кад имамо храну и одећу, будимо овим задовољни.“ Представио се 471. године.

## Химна Похвале

Дух дарове држи,  
Дух дарове дели,  
Неком милост благу, неком разум смели.  
Некоме изрјадну девичку чистоту,  
Неком љубав живу, ил’ ума правоту.

По јачини вере Дух дар нов домеће:  
Порасте ли вера што брда покреће,  
Ризница је Духа отворена тада,  
И дар на дар, ко дажд, на вернога пада.

Због велике вере Григорије свети  
Висини духовној ко оро узлети.  
Због велике вере и свети Маркијан  
Милошћу небеском беше обасијан.

Григорију се даде светлост богословља,  
Маркијану милост — јелеј славословља.  
О небесни Душе, Господе и Царе,  
Не ускрати нам Твоје чудне даре!

## Размишљање

Сујетљивост због одела нарочито је узела маха у наше време. Ко нема чим другим да се горди, тај се горди оделом. А онај ко има истинску духовну вредност, тај се не горди. Прича се да је један знаменити филозоф видео младића где се горди својом одећом, па му рече: „То исто руно носио је пре тебе ован — па ипак је био само ован!“ Бити хришћанин и гордити се оделом још је луђе него бити цар и гордити се прашином под ногама. Арсеније Велики није назван „Велики“ док је носио златоткану одећу, него тек након што је све то одбацио и обукао се у дроње ради Бога.

## Созерцање

Да созерцавам нишчету Господа Исуса и то:

1. нишчету Цара који се роди у пећини,  
2. нишчету Најбогатијега који гладова и жеђова,  
3. нишчету Свемоћнога који општи са нишчима земаљским.

## Беседа

о задовољењу с оним што нам је најнужније

**„А кад имамо храну и одећу, будимо задовољни.“** (I Тим. 6, 8)

Апостоли су учили друге оном што су сами испунили животом. Кад су имали храну и одећу, били су задовољни; чак и кад нису имали ни једно ни друго, задовољство им је остајало. Јер оно није долазило споља него изнутра — из мира и љубави Божје у срцу. Хришћанин је постоян борац, и његово задовољство је победа духа над материјом. А наш невидљиви непријатељ подсећа нас на ситнице да бисмо заборавили на оно због чега смо на земљи.  

Господе свети, не дај да блато надвлада.  
Теби слава и хвала вавек. Амин.