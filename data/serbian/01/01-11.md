## Животи Светих

### 1. ПРЕПОДОБНИ ТЕОДОСИЈЕ ВЕЛИКИ

Први устројитељ општежића монашког. Рођен у Кападокији у селу Могариаси од благочестивих родитеља. Као младић посетио је Симеона Стопника, који га благослови и прорече му велику духовну славу. Са кадионицом у коју стави хладно угљевље и тамјан, тражаше место где би основао манастир: угљевље се само разгори — и ту се настани. Сабра се око њега мноштво монаха разних језика, те подиже по једну цркву за сваки језик. Трпеза, труд, имовина и трпљење беху заједнички.  

Теодосије беше пример свима: у труду, молитви, посту, бдењу и добродетељима. Бог га дарова даром чудотворства: болне је исцељивао, јављао се на даљину, зверове укроћавао, будућност прозирао, хлеб умножавао. Усну у Господу са сто пет година (529).

### 2. БЛАЖЕНИ МИХАИЛ

Христа ради јуродиви, Рус, од рода кнежевског. Прављаше се сулуд да би сакрио врлину од људи, и тиме избегао славу земаљску, а стекао похвалу Божју. Представио се 1453. године у манастиру Клопском код Новгорода.

## Химна Похвале

Они што са страхом пред Господом стоје,  
Они што се само живог Бога боје,  
Они, само они, сведочити могу  
Да праведник прима што се моли Богу.

По молитви правој Бог људима твори —  
Оном светли зора ко се окрене зори.  
Тодосије свети својим молитвама  
Поможе многима, помаже и нама.

Јер он и сад живи као и некада,  
И чудеса чини ко некад и сада.  
Тодосије дивни, истине ревнитељ,  
Монашког живота чудни устројитељ,

Нека се од нас слави, слављени од Бога,  
Грађанин преславни Царства Христовога.

## Размишљање

Бити поткупљив значи не бити хришћанин. Поткупљивање у стварима вере равна је Јудином издајству. Када цар Анастасије паде у јерес, слаше дарове светим оцима да их придобије. Светом Теодосију посла 30 литара злата за манастир. Теодосије, видећи да га тиме желе поткупити, разда злато сиромасима у име царево да би милостиња поткрепила његову молитву за исправку цара.

## Созерцање

Да созерцавам плач Господа Исуса и то:

1. плач и тугу над мртвим Лазаром и судбом Јерусалима,  
2. плач и тугу у врту Гетсиманском због људског робовања греху,  
3. плач Господњи као објаву Његове савршене љубави.

## Беседа

о постепености у духовном развићу

**„Тврда је храна савршенијех, који имају осјећања дугијем учењем обучена за разликовање добра и зла.“** (Јевр. 5, 13–14)

Онај ко је на „млечном“ духовном расуђивању, не може јасно разликовати добро и зло. Зато неки мисле да су све вере једнаке, да је грех сенка врлине, да је зло нужан пратилац добра. Хришћанин, напротив, постаје зрел човек тек дугим учењем и искуством: док не стекне унутрашње осећање које одмах препознаје шта му се приближује — добро или зло.  

Сваки догађај ставља нас на испит. Сваки дан стотину пута бирамо између добра и зла.  

О Господе човекољубиви, загреј срце наше добром које је од Тебе.  
Теби слава и хвала вавек. Амин.