6. Новембар
1. Св. Павле Исповедник патријарх Цариградски. Када блажени Александар
патријарх лежаше на самртној постељи, питаху га ожалошћени верни, кога оставља
после себе за архипастира стаду словесном Христовом? Тада им болесни патријарх
рече: „ако желите имати пастира, који ће вас учити и који ће вам врлинама сијати,
изаберите Павла; ако ли желите имати само личита човека и споља украшена,
изберите Македонија”
. Народ изабра Павла. Но то не би право јеретицима
аријевцима, и не би право цару Констанцију, који у то време беше у Антиохији. И
ускоро Павле би низложен, и заједно са св. Атанасијем Великим избеже у Рим, где их
обојицу папа Јулије и цар Констанс лепо примише и у њиховој православној вери
подржаше. По писму цара Констанса и папе би Павле враћен на свој престо, али кад
умре цар Констанс, аријевци дигоше главу, и протераше патријарха православног у
Кукуз у Јерменији. У прогонству св. Павле служећи једанпут св. литургију би
нападнут од аријеваца и удављен омофором, 351. год. У време цара Теодосија 381.
год. мошти његове пренесене у Цариград, а 1236. год. у Венецију, где се и сад
налазе. Његови љубљени клирици и секретари Маркијан и Мартирије пострадаше
ускоро после свога патријарха (в. 25. окт.).
2. Преп. Варлам Хутински чудотворац. Рођен и васпитан као хришћанин у великом
Новгороду. По смрти својих родитеља замонаши се и предаде тешком подвигу.
Основа манастир на обали реке Волхове, на месту где му се показа светлост небеска.
За живота и по смрти велики чудотворац, прозирући у тајне људске, изгонећи духове
нечисте, и лечећи све болести на људима. Слуга кнеза Василија Васиљевича беше
тешко болестан, те умоли да га однесу на гроб св. Варлама. Још нареди, да ако би уз
пут и скончао, да га мртва носе к светитељу. Тако се и догоди. Он умре на путу, и
однеше га мртва у манастир, где оживе, и устаде, и поклони се гробу светитеља.
1471. год. цар Иван Грозни нареди, да откопају гроб светитеља. Тек што су почели
откривати, дигне се пламен из гроба и букне уза дуварове цркве. Цар се толико
уплаши, да побегне из храма, и у хитњи заборави свој штап, који се и до дан данас
чува крај гроба светитељева. У спомен овога чуда празнује се св. Варлам поново у
петак после Недеље Свих Светих.
3. Спомен падања пепела из ваздуха. Ово се догоди у Цариграду 472. год. за време
цара Лава Великог и патријарха Генадија.
(Житија Светих за данас)
Господ наш је милост и доброта сушта,
Но због греха људских страдања попушта:
Поплаве, болести, потресе и суше,
Страхоте и муке на тела и душе.
Ко не види Оца када даре нуди
Нек Судију види кад праведно суди.
У Судије страшног много слугу има,
За људско спасење Он се служи свима,
Земља даје трње, змије и зверове,
А небо поплаве, муње и громове,
Зли ветрови болест, сунце жар и таму,
Њива – или жито или празну сламу.
Колико дарова за верне спремљених
Толико бичева за злобне сплетених.
Адамова поља блага роса роси
А Содом и Гомор мач пламени коси.
Изнад других твари Бог љуби човека,
Зато много прашта, зато дуго чека.
Но кад се и Божје стрпљење преврши
Место росе тада огањ своје врши.
РАСУЂИВАЊЕ
Кад Бог може извести воду из камена ради утехе људима, може и огањ с неба
пустити ради казне. Судба Содома и Гомора представља класичан пример казне
Божје над окорелим грешницима. Да Бог може ову казну поновити и на другом месту
показао је Он над Цариградом у време цара Лава Великог и патријарха Генадија 472.
године. Те године 6. новембра у подне наједанпут се помрачи небо од густих и црних
облака, од којих паде мрак и на земљу. Ти облаци овда онда беху као огњем
зажарени, па се опет помрачаваху. Ова појава трајаше над Цариградом читавих 40
дана. Устрашени народ прибеже покајању и молитви, и заједно са царем и
патријархом иђаше у литији кроз улице из цркве у цркву и с плачем и вапајем
мољаше се Богу. Последњег дана поче из облака падати врућ и црн пепео, и падаше
као киша од вечера па до поноћи, после преста. Сутрадан освану чист и ведар дан,
али гарав пепео лежаше на земљи с педао висине. С трудом великим људи очистише
домове своје и улице од тог гаравог пепела, али сви усеви на њивама пропадоше
бесповратно. И свак ко је разума имао разумео је и осетио је ту појаву као казну
Божју, и то као ублажену казну Божју, због хитног народног покајања пред Господом
Богом. А да није било тога хитног народног покајања за грехе своје велике и
нагомилане, ко зна, шта би се у те дане догодило са Цариградом? Но дошло је
благовремено покајање грешничко и дошле су молитве Пресвете Богородице и
многобројних светитеља и мученика Цариградских, те је казна врло ублажена.
СОЗЕРЦАЊЕ
Да созерцавам чудесну силу исцелења која исхођаше из апостола Павла (Дела ап.
19), и то:
1. како су људи носили његове чалме и убрусе и стављали на болеснике;
2. како су болесници сви оздрављали, и зли духови из лудих бегали;
3. како се обистинила реч Спаситеља, да ће онај ко у Њега верује чинити и већа
чудеса од Њега (Јов. 14, 12).
БЕСЕДА
о глави цркве и телу Христовом
И Њега даде изнад свију за главу
Цркви, која је тијело његово (Еф. 1, 22–23).
Обезглављено човечанство овозглави се Господом Исусом васкрслим из мртвих.
Одвојено тело од главе поче се припијати уз главу своју, део по део, члан по члан.
Нису сви људи тело него само верујући у Христа Господа; сви су позвани, али се
само одазвани примају под Главу. Одазвани сачињавају тело, које се зове Црква, и
којој је Господ глава. Па као што се васкрсли и прослављени Човек Исус уздиже од
стране Свете Тројице изнад свих и свега на земљи и на небу, тако ће и Црква Његова,
тело Његово бити уздигнуто до Главе своје, тј. изнад свих и свега. Цела Црква
заједно с Главом својом стајаће с десне стране Свете Тројице, јер где је глава ту је и
тело. До такве висине, величине и славе, уздићиће се искупљени и покајани
грешници, негда непријатељи Божји, заблудели као блудни син и обезглављени као
умртвљена телесина, а сада усиновљени кроз Христа и због Христа, и обучени у
красоту божанскога живота и сјаја. Јер је велика ствар, браћо, ваплоћење Сина
Божјег на земљи, и Његово страдање на крсту, и смрт нас ради. Његова посета
земљи донела је огромну промену у судби људи и у смислу свих твари. Он је све
променио и све учинио новим. Зато, браћо, да не живимо и не владамо се као стари
човек него као нови, да не живимо греху но правди, да се не владамо по телу него по
духу. Да би се тако удостојили оне висине, величине и славе, на коју смо Главом
нашом призвани.
О Господе Исусе, Главо Света Цркве свете, удостој нас вечно бити члановима тела
Твога пречистога. Теби слава и хвала вавек. Амин.