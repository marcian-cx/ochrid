## ЖИВОТИ СВЕТИХ

### 1. Ваведење Пресвете Богородице  
Када се Пресветој Деви Марији навршише три године од рођења, доведоше је родитељи њени свети, Јоаким и Ана, из Назарета у Јерусалим, да је предаду Богу на службу према ранијем обећању своме. Три дана пута има од Назарета до Јерусалима, но идући на богоугодно дело тај пут не беше им тежак. Сабраше се и многи сродници Јоакимови и Анини, да узму учешћа у овој светковини, у којој узимаху учешћа невидљиво и ангели Божји. Напред иђаху девице са запаљеним свећама у рукама, па онда Пресвета Дева, вођена с једне стране оцем својим а с друге мајком. Беше Дева украшена царским благољепним одећама и украсима, како и приличи кћери царевој, невести Божјој. За њима последоваше множина сродника и пријатеља, сви са запаљеним свећама. Пред храмом беше 15 степена; родитељи дигоше Деву на први степен, а она онда сама брзо узиђе до врха, где је срете првосвештеник Захарија, отац св. Јована Претече, и узевши је за руку уведе је не само у храм него у Светињу над Светињама (Святая святыхъ), у коју нико никада не улажаше осим архијереја, и то једанпут годишње. Св. Теофилакт Охридски вели да је Захарија „ван себе био и Богом обузет” када је Деву уводио у најсветије место храма, иза друге завесе, иначе се не би могао овај поступак његов објаснити. Тада родитељи принесоше жртву Богу према закону, примише благослов од свештеника и вратише се дома, а Пресвета Дева оста при храму. И пребиваше она при храму пуних девет година. Док јој беху родитељи живи, посећиваху је често, а нарочито блажена Ана. Када пак родитељи њени беху Богом одазвани из овога света, Пресвета Дева оста као сироче и не жељаше никако до смрти удаљавати се из храма нити ступати у брак. Како то беше противно и закону и обичају у Израиљу, то она по навршетку дванаест година би дата св. Јосифу, сроднику своме у Назарет, да под видом обручнице живи у девствености, те тако и да своју жељу испуни и привидно закон задовољи. Јер у то време не знаде се у Израиљу за девојке завештане на девство до краја живота. Пресвета Дева Марија беше прва таква доживотно завештана девојка, и њој после следоваху у цркви Христовој хиљаде и хиљаде девственица и девственика.

## ХИМНА ПОХВАЛЕ  

Родитељи Свету Деву  
У храм свети увођаху,  
И по своме обећању  
Господу је предаваху:  

Храм се у храм увођаше,  
Док ангели запојаше,  
Запојаше у милини  
Малој Деви у белини.  

Нашу Деву деве прате  
Са химнама и свећама,  
Захарија приводи је  
Светињи над Светињама;  

У светињу уводи је  
Где се страшна тајна крије  
Где је ћивот од завета,  
Где је златна кадилница,  

Где је жезал и где мана,  
Где свих тајни сакривница —  
Ту се води Дева чиста,  
Тајни ћивот живог Христа.

## РАСУЂИВАЊЕ  
Покори се вољи Божјој и не испитуј сувише судове Божје, јер можеш с ума сићи. Судови су Божји безбројни и недокучни. Неки монах у пустињи, мислећи за себе да је достигао савршенство, мољаше се Богу још да му Бог открије Своје различне судове у животу људском. И Бог му стави помисао у ум да иде далеко некоме старцу духовнику и пита о томе. Када је монах био на путу, придружи му се ангел Божји у лику обичног човека и рече му да и он иде к ономе старцу. Путујући тако заједно падоше на конак код некога богољубивог човека, који их добро угости и даде им да једу из сребрног тањира. Када једоше, ангел узе тањир и баци га у море. Монаху то би чудно и криво, али ћуташе. Други дан падоше на конак опет код некога гостољубивог човека, који их усрдно прими и својски почасти. При поласку изведе тај човек сина свога јединца да га путници благослове. А ангел Божји узе дете за гушу и удави га. Ражљути се монах и упита ангела ко је он и зашто таква недела чини. Ангел му кротко одговори: онај први човек у свему је Богу угодан и ништа нема у дому његовом што је неправдом стечено осим оног сребрног тањира; по Божјем суду ја бацих тај украђени тањир, да би човек онај био у свему прав пред Богом. И онај други муж је Богу угодан и нема ништа у дому његовом што би навлачило гнев Божји осим сина му, који би, ако би одрастао, био велики злотвор и сасуд демонски. Зато по Божјем суду удавих то дете, да му душу спасем за времена због доброте очеве, а и оца да сачувам од многих беда. „Ето, то су и такви су тајанствени и недокучни судови Божји. А ти, старче, иди у своју келију и немој се трудити улудо испитујући оно што је у власти јединога Бога.”

## СОЗЕРЦАЊЕ  
Да созерцавам чудесно стварање света, и то:  
1. како створи Бог човека од праха земнога;  
2. како му дуну у нос дух животни;  
3. како поста човек душа жива.

## БЕСЕДА  

о вернима као једном телу и једном духу  

**Једно тијело, један дух** (Еф. 4, 4).  

Да се старају верни, да буду једно тијело и један дух; то препоручује свети апостол. Под „једним телом” разуме се једна вера, без цепања, без јереси, без самовоље: цела црква је једно тело, коме је глава Христос. Под „једним духом” разуме се љубав – љубав пламена свих верних према Христу, од које произлази и узајамна љубав. Множина да буде као једнина, много људи као један човек: то је чудо хришћанске вере и хришћанске љубави. Нема те силе у свету која може бити јачом споном међу људима. Ни иста крв, ни исти језик, ни исто огњиште, ни исти родитељи, нити ма какви материјални интереси – ништа од тога није ни издалека онако силна спона као вера и љубав хришћанска. Том силном и неодољивом споном повезани су сви чланови Цркве међу собом, и црква Божја стоји као један човек у времену и у вечности – „једно тијело, један дух”. Овоме чудесном јединству ништа тако не противречи као гордост појединих људи: гордост криви веру, хлади љубав, ствара јереси, цепа цркву и жртвује добро целине ради личне угодности. Гордост је у суштини одсуство и вере и љубави. Нека нас Бог сачува од гордости, праисконог недуга рода људског, да бисмо били вазда једно тијело и један дух у Господу нашем Исусу Христу. Теби, Господе Исусе, Главо Цркве, слава и хвала вавек. Амин.