## ЖИВОТИ СВЕТИХ

### 1. Св. Григорије Чудотворац, епископ Неокесаријски
Ево човека Божјег и силнога чудотворца, прозваног другим Мојсејем. Рођен од родитеља незнабожних но знатних и богатих, Григорије најпре учи философију јелинску и мисирску, али познавши њену штурост и недовољност, обрати се хришћанским учитељима, нарочито Оригену у Александрији, код кога се учаше неколико година и од кога прими крштење. Чист душом и телом, он пожеле да се цео посвети Христу, па се повуче у пустињу где проведе дуго време у подвизима. Слава о њему прошири се свуда, и Федим, епископ Амасијски, хтеде да га посвети за епископа Кесаријског. Прозорљиви Григорије, опазивши његову намеру, скриваше се по пустињи; но Федим га чудесно посвети и Григорије мораде примити архипастирство. Јави му се Пресвета Богородица са св. Јованом Богословом, и по наредби Богородице св. Јован му предаде Символ Вере, познат као Григоријев. Чудеса његова су безбројна: заповедао је демонима, горама и водама, лечио болести, прозирао у далеке крајеве и у мисли људске, пред гонитељима бивао невидљив. Скончао је 270. године у дубокој старости. Када је дошао у Кесарију, затекао је само 17 хришћана у целом граду; када је умро, оставио је у целом граду само 17 незнабожаца.

### 2. Преп. Никон Радонежски
Ученик и наследник св. Сергија Радонежског у игуманству. Када варвари нападоше Русију, он се мољаше Богу да отклони беду. Тада му се јавише св. Сергије са Петром и Алексијем, упокојеним митрополитима Московским, и рекоше му да не тугује, јер та навала бива по попуштењу Божјем за неко добро, и да ће проћи. Никон обнови манастир Свете Тројице и послужи многима примером подвижништва. Упокојио се 17. новембра 1426. године.

### 3. Преп. Генадије Ватопедски
Монах Ватопедски на дужности дохијара (економа). При њему се чудесним начином напунило зејтином испражњено буре. То чудо приписано је Пресветој Богородици, којој је манастир посвећен, а нарочито икони Њеној која стајаше онде.

## ХИМНА ПОХВАЛЕ

Григорије свети, и свети и славни,  
Сјајна звезда цркве, јунак православни,  
Стазом врло уском Богу се уздиже,  
Кроз патње и сузе он блаженству стиже.  

Самог себе спасе, поможе многима,  
Примерним животом, речју и чудима;  
Неверним поможе да постану верни,  
А верним да буду чисти правоверни.  

Отворено небо за њега бејаше,  
И у тајне људи јасно проницаше;  
Он науку тајну са небеса прими,  
Срцем те науке Тројицу учини.  

Тројицу божанску, јединствену бићем,  
Христа — животворним и јелом и пићем.  
Ка’ што роса чиста сунце у се прима,  
Тако чиста срца стан су небесима.  

Григорије свети, с Божијом помоћи,  
Одоли идолској безмесечној ноћи;  
Незнабожне крсти, крсти на хиљаде,  
И у покој оде, крај свог Цара стаде.  

Григорије свети у Бога измоли:  
Црква православна врагу да одоли!

## РАСУЂИВАЊЕ
Из живота св. Григорија види се како Бог чува праведнике. Док беше у философској школи у Александрији, Григорије строго чуваше чистоту душе и тела, што изазва завист распусне омладине. Да би га понизили, послаше блудну жену да га оклевета. На тргу, пред философима и народом, она поче викати да јој дугује плату за нечисту везу. Народ се саблазни, али Григорије, чист као јагње, само замоли друга да јој плати да би отишла. У том часу паде на њу зли дух: грчила се, трзала, скрежетала зубима. Григорије се помоли и жена се исцели. Тако место понижења он доби славу. Други пример: кад настаде гоњење, Григорије саветова хришћане да се скрију, а и сам се са ђаконом повуче на брдо. Војници их видеше и пођоше за њима; Григорије се помоли, и Бог их учини невидљивима. Војници, стојећи поред њих, нису могли да их виде.

## СОЗЕРЦАЊЕ
Да созерцавам створење света, и то:  
1. како четвртог дана створи Бог видела велика и мала;  
2. како створи сунце да светли дању, а месец и звезде да светле ноћу.

## БЕСЕДА  
о ширини и дужини и дубини и висини  

**Да бисте могли разумјети са свима светима шта је ширина и дужина и дубина и висина** (Еф. 3, 18). 

Ово је плод вере и љубави: разумевање тајни спасења. Али то разумевање није лично нити оригинално, него заједничко са разумевањем свих светих. Свети су богаташи вере и љубави; њима је даровано разумевање тајни. Зато пробај своје разумевање на њиховом. Ако се разликује — ти си у заблуди; ако се поклапа — Христос се уселио у твоје срце. Тада ћеш разумети ширину љубави Божје, која обухвата и Јевреје и незнабошце; дужину Промисла Божјег, који кроз векове води план спасења; дубину смирења Христовог, који се спусти до Ада; и висину славе Христове, у коју би узнесен после свога дела на земљи. Као Крст Христов, тако стоје ширина, дужина, дубина и висина — све обухватајући и све узвишујући.

О Господе Исусе Христе, помилуј нас и спаси. Амин.