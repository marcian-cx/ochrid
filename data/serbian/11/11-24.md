24. Новембар
1. Св. вел. муч. Екатерина. Ћерка цара Консте. По смрти оца живела с мајком својом
у Александрији. А мајка јој беше потајна хришћанка, која преко свог духовног оца
приведе и Екатерину вери Христовој. У једној визији св. Екатерина прими прстен од
самог Господа Исуса, у знак обручења Њему. Тај прстен до данас стоји на руци
њеној. Беше Екатерина врло даровита од Бога и врло добро школована у грчкој
философији, медицини, риторици и логици, а при том беше и необичне лепоте
телесне. Када злочестиви цар Максенције сам приношаше жртве идолима и
наређиваше другима да и они то чине, св. Екатерина изађе смело пред цара и
изобличи идолопоклоничку заблуду његову. Видећи је цар јачу од себе у мудрости и
знању, позва 50 најмудријих људи, да се с њом препиру о вери и да је посраме. Но
Екатерина њих надмудри и посрами. Разјарени цар нареди да се свих 50 мудраца
сагоре у огњу. Ови мудраци, по молитви св. Екатерине, пред смрт сви исповедише
име Христово и објавише себе хришћанима. Када мученица беше у тамници, приведе
у веру праву војводу царског Порфирија са 200 војника и саму царицу (Августу–
Василису). Сви пострадаше за Христа. При мучењу св. Екатерине јави јој се ангел
Божји, заустави и изломи точак, на коме света девојка би мучена; а по том јави јој се
и сам Господ Христос и утеши је. После многих мучења Екатерина би мачем посечена
у својој 18. години, 24. новембра 310. године. Из њенога тела истече млеко место
крви. Чудотворне мошти почивају јој на Синају.
2. Св. вел. муч. Меркурије. Када цар Декије ратоваше једном против варвара, беше у
његовој војсци војвода над пуком јерменским званим Мартензес. Тај војвода зваше се
Меркурије. У борби јави се Меркурију ангел Божји, даде му мач у руке и рече му, да
ће он победити непријатеље. И заиста Меркурије показа чуда од храбрости секући
оним мачем непријатеље као траву. После те славне победе учини га цар Декије
првим војводом у својој војсци. Но неки завидљивци оптужише цару Меркурија као
хришћанина, што Меркурије пред царем не сакри него отворено признаде. И би
Меркурије мучен дуго и тешко: ножевима сечен на кајише, ватром опаљиван. Ангел
Божји јави му се у тамници и исцели га. Најзад цар изрече осуду, да се војвода
Меркурије посече мачем у Кападокији. Када га посекоше, тело му поста бело као
снег, и из њега исхођаше предиван мирис од тамјана. Многи болесници исцелише се
од његових чудотворних моштију. Пострада за веру овај прекрасни војник Христов
између 251– 259. год.
3. Св. девица Мастридија. Живела у Александрији и проводила свој усамљенички
живот сав у молитви и ручном раду. Неки младић разгори се телесном похоти крема
њој и непрестано јој досађиваше. Не хотећи згрешити Богу а видећи да се не може
лако отрести разузданога младића св. Мастридија упита га једном, шта га то највише
привлачи к њој? Он одговори: очи твоје! Мастридија тада узе иглу којом је шила, па
избоде себи очи. Тако спасе себи мир и младићу душу. Младић се љуто покаја и оде у
монахе.
(Житија Светих за данас)
Катерина Мудра, земаљска царица,
Ради Христа Спаса поста мученица.
Максенције глупи живот јој понуди
– Само, вели, жена, жена мени буди! —
Катерина света, чиста као злато,
Максенцију цару одговара на то:
– Ја женика имам, Христа васкрслога,
И не желим љубав мужа трулежнога.
Ти ми тело иштеш, – трулеж трулеж тражи
Док се дух бесмртни бесмртношћу блажи.
Телесна се кора мора да исуши,
Човек прави брине о бесмртној души.
Чини што ти драго, и на муке мећи,
На огњу ме пеци, на точку окрећи,
Ја се своје душе одрећи не могу,
Ни ван Христа другом поклонити Богу.
Но запамти, царе, скоро ћеш умрети,
Из твога ће леша црви узаврети,
Црви ће те славит’ црви ће те јести,
Клетва ће те пратит’ клетва ће те срести.
Јер ратујеш с Христом, са јачим од смрти,
Под камен си стао, Он ће те сатрти.
—
Катерино света, Христова невесто,
Рад истине вечне презрела си престо,
Зато сад царујеш у царству без краја,
С ангелима певаш сред сладосног Раја.
РАСУЂИВАЊЕ
Прича старца Варлаама Јоасафу. У некоме граду имађаху грађани обичај, да узимају
за цара човека странца, који не зна њихове законе и обичаје. Када би га зацарили,
они би га обукли у сваку красоту, хранили га сваким обиљем и окружавали сваким
блеском. Но чим би истекла једна година, они би свога цара расцарили, одузели би
му све благо, свукли би га и сасвим нага протерали на једно удаљено острво, где не
би имао ни хлеба ни крова ни другова, и где би у беди и понижењу скончавао свој
живот. Тада би грађани онога града бирали другога цара, опет странца и опет само
на годину дана; па трећег, па четвртог, па петог, и тако редом. Но догоди се тако
једном те изабраше једног врло мудра и опрезна човека. Овај сазнаде од својих
слугу, шта бива с царевима у том граду на крају године, па за време целе године он
ревносно сабираше храну и благо и посведневно шиљаше на оно острво. Када
истече година и када он би обнажен и бачен на оно острво, он се нађе усред огромне
количине хране, и сребра и злата и драгог камења, и продужи ту живети још боље
него што је живео као цар у ономе граду. Толковање: онај град представља овај свет,
грађани представљају зле духове, цареви луди и мудри то су људи; луди људи мисле
само на уживања у овом животу и сматрају их вечним, но на крају смрт прекида све и
они, наги од сваких добрих дела, оду у ад; мудри пак чине многа добра дела, и као
благо шаљу та добра дела пред собом у онај свет. По смрти добри људи – мудри
цареви – одлазе у онај свет, где их чека нагомилано богатство њихово, и где они
царују у већем сјају и красоти него што су царовали на земљи.
СОЗЕРЦАЊЕ
Да созерцавам чудесно стварање света, и то:
1. како Бог изведе пред Адама све животиње, птице и зверове, да види како ће их
Адам назвати;
2. како Адам надеде име сваком живинчету, и свакој птици и сваком зверу.
БЕСЕДА
о Ономе који сиђе и узиђе
Који сиђе то је онај који и узиђе
превише свих небеса да испуни све (Еф. 4, 10).
Господ Исус по човекољубљу Своме спустио се ниско, тако ниско, да се ниже није
могло, а по том се дигао високо, тако високо, да се ваистину више није могло. Он се
спустио у најдоња места земље, тј. у сами ад, одакле је ослободио и у царство
небеско увео праоце, пророке и праведнике. Свршивши Свој посао и на земљи и у
аду Он се узнео превише свих небеса. Узишао је исти онај који је и сишао, без икакве
измене, изузев само што је сишао без тела а узишао са телом. Није, дакле, једно Син
Божји а друго Син Човечји, као што су говорили јеретици, него је Син Божји и Син
Човечји једна иста личност, један исти Богочовек и Спаситељ наш Исус Христос. Као
што је Он исти јуче, данас и сутра, тако је исти у низини и на висини, на земљи, у аду,
и на небесима. Понизио се ниже свих људи, и узвисио се изнад свих ангелских сила.
Да покаже Својим примером истинитост своје речи: ко се узноси, понизиће се, а ко се
понижава, узнеће се (Мат. 23, 12). Ако се не будемо понижавали по добродетељи,
понизиће нас грех. Добродетељ води понижењу добровољном и привременом, а грех
– понижењу бесповратном и вечном.
О Господе Исусе, који све испуњаваш силом Својом, испуни нас духом смерности
истинске. Теби слава и хвала вавек. Амин.