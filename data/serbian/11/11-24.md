## ЖИВОТИ СВЕТИХ

### 1. Св. вел. муч. Екатерина
Ћерка цара Консте. После смрти оца живела је с мајком у Александрији; мајка јој беше потајна хришћанка и преко духовника приведе у вери и Екатерину. У једној визији сама света девојка прими прстен од Господа Христа у знак обручења. Беше изузетно даровита у философији, медицини, реторици и логици, и необичне лепоте. Када цар Максенције приношаше жртве идолима и примораваше све да чине исто, Екатерина га смело разобличи. Цар сабра 50 најмудријих људи да је посраме, али их она све надмудри; они пред њом исповедише Христа и бише спаљени. У тамници приведе у веру војводу Порфирија са 200 војника и саму царицу Василису. Сви пострадаше. Екатерина би мучена на точку, који ангел Божји разби, и најзад посечена у 18. години, 24. новембра 310. Из њеног тела истече млеко место крви. Мошти јој почивају на Синају.

### 2. Св. вел. муч. Меркурије
У време цара Декија беше војвода над јерменским пуком Мартензес. У једној бици јави му се ангел Божји, даде мач у руке и предсказа победу. Меркурије се прослави храброшћу, а цар га постави за првог војводу. Завидљивци га оптужише као хришћанина; он то потврди пред царем. Би мучен: ножевима сечен на кајише, ватром опаљиван, бацан у тамницу где га ангел исцели. Најзад би осуђен и посечен у Кападокији. Тело му поста бело као снег, а из њега исходаше мирис тамјана. Многи болесници исцелише се од његових моштију. Пострада између 251–259. године.

### 3. Св. девица Мастридија
Живела у Александрији у усамљеништву, проводећи живот у молитви и ручном раду. Неки младић распали се похотом према њој и непрестано је узнемираваше. Не желећи да згреши и видећи да се не може лако отрести његових насртаја, упита га шта га највише привлачи; он одговори — очи. Света Мастридија тада иглом избоде себи очи и тако спасе и себе од греха и младићу душу. Младић се дубоко покаја и оде у монахе.

## ХИМНА ПОХВАЛЕ

Катерина Мудра, земаљска царица,  
Ради Христа Спаса поста мученица.  
Максенције глупи живот јој понуди  
– Само, вели, жена, жена мени буди! –

Катерина света, чиста као злато,  
Максенцију цару одговара на то:  
– Ја женика имам, Христа васкрслога,  
И не желим љубав мужа трулежнога.  

Ти ми тело иштеш, – трулеж трулеж тражи  
Док се дух бесмртни бесмртношћу блажи.  
Телесна се кора мора да исуши,  
Човек прави брине о бесмртној души.  

Чини што ти драго, и на муке мећи,  
На огњу ме пеци, на точку окрећи,  
Ја се своје душе одрећи не могу,  
Ни ван Христа другом поклонити Богу.  

Но запамти, царе, скоро ћеш умрети,  
Из твога ће леша црви узаврети,  
Црви ће те славит’ црви ће те јести,  
Клетва ће те пратит’ клетва ће те срести.  

Јер ратујеш с Христом, са јачим од смрти,  
Под камен си стао, Он ће те сатрти.  

—  
Катерино света, Христова невесто,  
Рад истине вечне презрела си престо,  
Зато сад царујеш у царству без краја,  
С ангелима певаш сред сладосног Раја.

## РАСУЂИВАЊЕ

Прича старца Варлаама Јоасафу. У неком граду грађани имађаху обичај да за цара узимају странца који не зна њихове законе. Зацаривши га, красно би га одевали, хранили обилно и окружавали раскошју. Но чим би истекла година, они би га свукли, лишили свега и гола протерали на удаљено острво без хране, крова и другова где би скончао у беди. Тако би са сваким царем, једним за другим. Но једном изабраше човека мудра и опрезна. Он сазна шта бива крајем године и целе године сабираше храну и благо и посилаше их на оно острво. Када истече година и када га свукоше и протераше, он се нађе усред богатства које је послао и поживе тамо боље него у граду. Тумачење: град је свет, грађани су зли духови, цареви — људи. Луди људи мисле само на уживања и одлазе наги у ад, а мудри чине добра дела и шаљу их пред собом у онај свет, где онда царствују у већој слави.

## СОЗЕРЦАЊЕ

Да созерцавам чудесно стварање света, и то:  
1. како Бог изведе пред Адама све животиње, птице и зверове, да види како ће их Адам назвати;  
2. како Адам надеде име сваком живинчету, и свакој птици и сваком зверу.

## БЕСЕДА

о Ономе који сиђе и узиђе  
**Који сиђе то је онај који и узиђе превише свих небеса да испуни све** (Еф. 4, 10).

Господ Исус по човекољубљу Своме сиђе у најдоња места земље, у ад, одакле уведе у царство небеско праоце, пророке и праведнике. Свршивши дело на земљи и у аду, узнесе се превише свих небеса. Узишао је исти онај који је и сишао — без измене, осим што је сишао без тела а узишао са телом. Један је исти Син Божји и Син Човечји, Богочовек Христос. Понизио се ниже свих људи и узвисио се изнад свих ангела, показујући истину речи: ко се узноси понизиће се, а ко се понижава узнеће се. Ако се не понижавамо добродетељу, понизиће нас грех. Добродетељ води ка добровољном и привременом понижењу; грех ка бесповратном и вечном. 

О Господе Исусе, испуни нас духом истинске смерности. Теби слава и хвала вавек. Амин.