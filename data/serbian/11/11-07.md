7. Новембар
1. Св. муч. Јерон с дружином. Рођен у граду Тијани кападокијској од добре и
благочестиве мајке Стратонике, која беше слепа. Беше Јерон врло ревносан
хришћанин и са великом синовском љубављу служаше слепој мајци својој
Стратоники. Из та два разлога не хтеде ићи у војску, него истуче и отера оне, који
беху послати да га узму. Јер жао беше Јерону оставити своју беспомоћну слепу
мајку, и јер тешко му беше и помислити, да ће као војник бити принуђен, да се клања
и жртвоприноси идолима. Најзад би Јерон ухваћен и са још неким хришћанима
одведен пред кнеза у град Мелитину. Када беху на путу, једне ноћи јави се неко
Јерону у белом оделу и рече му: „ево, Јероне, јављам ти спасење: нећеш војевати за
цара земаљскога, него ћеш за Цара небесног подвиг свршити и скоро к Њему прећи
да примиш од Њега чест и славу.” И од те вести испуни се срце Јероново радости
неисказане. Кад стигоше у Мелитину, беху сви бачени у тамницу. Ту Јерон с великим
жаром утврђиваше у вери све затворене, молећи их да нико не отпадне но сви да
драговољно предаду телеса своја на муке и смрт за Христа. Пред кнезом сви
једногласно изјавише веру у Христа Господа, само један рођак Јеронов, по имену
Виктор, отпаде од вере. Јерону би одсечена рука, по том би шибан и различно мучен,
док најзад не би, заједно са осталима, мачем посечен. Идући на губилиште њих 33
мученика певаху псалам: Блажени непорочни на путу ходећи по закону Господњем.
Да споменемо и по имену ове чесне мученике, чија су имена уписана у Књигу
Живота: Исихије, Никандр, Атанасије, Мамант, Варахије, Калиник, Теоген, Никон,
Лонгин, Теодор, Валерије, Ксант, Теодул, Калимах, Евгеније, Теодот, Острихије,
Епифаније, Максимијан, Дулкитије, Клавдијан, Теофил, Гигантије, Доротеј, Теодор,
Кастрихије, Аникит, Темелије, Евтихије, Иларион, Лиодот и Амонит. Неки Хрисант
откупи одсечену главу Јеронову и чесно је сахрани, а доцније над њом подиже цркву
у име св. Јерона. А одсечена рука мученикова би однесена његовој слепој мајци.
Пострада св. Јерон са дружином 298. год., и пређе у славу Христову.
2. Св. муч. Тесалоникија са Авктом и Таврионом. Ова девица беше кћи некога
жреца идолског Клеона, човека богата и охола. Због вере у Христа отац је истера из
куће и из града. Два чесна грађанина, Авкт и Таврион, укореше Клеона због
нечовечног понашања према кћери, због чега их Клеон оптужи као хришћане. И
бише љуто мучени и за Христа посечени. По том Тесалоникија би мучена и убијена.
Пострадаше у Македонском граду Амфипољу, према садашњој Кавали. И тако се ови
мученици удостојише царства бесмртнога чесним страдањем својим.
3. Преп. Лазар Галасијски. Стуб од светлости јавио се над кућом, где се он родно. Из
свог села Магнезије отишао у Јерусалим на поклоњење светињама, и тамо се
замонашио у манастиру св. Саве Освештаног. После 10 година настанио се на гори
Галасијској, и подвизавао се на столпу као столпник: Чудотворац за живота и по
смрти. Велико уважење према њему имао цар Константин Мономах. У старости
преселио се Лазар свети у вечност, крајем XI столећа.
(Житија Светих за данас)
Тамнице су необични двори,
У тамници свети Јерон збори:
– Браћо моја, тридесет другова,
Држите се Божијега слова,
Божијега слова и закона;
Гле, змија се подигла искона,
Да вас својим обаја погледом!
Да јој у ад следујете следом.
Не дајте се, браћо правоверна,
О почујте ви Јерона смерна!
Све што змија вама обећава,
Пролазно је к’о зелена трава.
Поднесите муке мужествено,
Не дајите вечно за времено,
Данас, сутра, па ће и смрт стићи,
На Суд Божји сваком ваља ићи.
Благо оном ко се не постиди,
Кад пред собом свог Судију види,
А још више ко покаже Њему
Крв за Њега своју проливену,
Ране своје за Његово име —
Тај ће вечно царовати с Њиме.
РАСУЂИВАЊЕ
Има у животу тренутака одлучних, од којих човеку зависи вечни живот или вечна
смрт. Ми не знамо, кад је за нас тај одлучни тренутак дошао – можда је он већ данас
приспео – због чега морамо стражити непрестано. Са св. Јероном беше ухапшен и
неки његов рођак Виктор. Уочи дана мучења убоја се Виктор предстојећих мука, па
оде надзорнику тамничком, и умоли га да избрише његово име из списка оптужених,
и да га пусти, обећавши му за то дати земљу своју. Надзорник га избриса и пусти. Но
враћајући се дома Виктор изненадно умре, – умре природном смрћу истовремено кад
и св. Јерон са дружином на мукама за Христа. И тако Виктор пропусти улудо одлучан
тренутак, изгуби земљу своју, изгуби пријатеље своје, и изгуби оба живота,
земаљски и небески. А Јерон у том одлучном тренутку доби све. – О тело Викторово
нико се није грабио, док су се о тело Јероново многи грабили. Када хришћани
потражише од кнеза главу Јеронову, кнез потражи за њу онолико злата, колико је
тешка. Хрисантије неки, богат и благочестив, плати толико злата за чесну главу
мученикову. Антоније и Матронијан пак скрише од кнеза одсечену руку Јерона
светога и однеше је Јероновој слепој мајци Стратоники. Узе мајка руку сина свога и
горко ридаше: „о љубезни сине мој, ја те родих цела, а сад само један део тебе
имам!”
СОЗЕРЦАЊЕ
Да созерцавам опаку силу духа злог над оним који Њему служе (Дела Ап. 19), и то:
1. како седам Јевреја покушаше да и они, слично Павлу изгоне духове из људи за
добит;
2. како им зли дух одговори: Исуса познајем, и Павла знам, али ви ко сте?
3. како човек са злим духом скочи на њих и хтеде их удавити.
БЕСЕДА
о тамним путовима човечанства пре и мимо Христа
Негда ходисте по вијеку овога
свијета, по књазу власти ваздушне,
по духу који сад дејствује у синовима
противљења (Еф. 2, 2).
То је све један исти пут – пут у пропаст. По вијеку овога свијета значи по стремљењу
греховном; и о књазу власти ваздушне значи по вољи старешине оних демона, који у
ваздуху обитавају: по духу који сад дејствује у синовима противљења значи, да тако
како сад живе богопротивници и богоборци живљаху сви људи пре Христовог
доласка, па и они којима апостол пише посланицу. Каква је то власт ваздушна,
браћо? То је чин злих духова, који се налазе у непрестаном колебању у ваздуху. Они
чине ваздух тлетворним, и они заустављају душе умрлих које узлазе к небу. Они
саблажњавају дух човеков на свако зло; они га драже на сваки грех; не приморавају
јер на то немају силе – него само саблажњавају и драже. На незнабошце они су
дејствовали јаче и непосредније него на народ Израиљски. На незнабошце пали су
били као рој мува на лешину, а на Израиљ дејствовали су издалека саблажњавајући
и дражећи. Јер су стајали даље од Израиља због имена Божјег, које је ту чувано и
изговарано. Христос Господ их је све разбио, и ишчупао им отровну жаоку, тако да
су они остали само као празна страшила, као бедне непостојане сенке, које
ишчезавају намах при помену имена Христова или при знамењу крста Христова.
О Господе Исусе, војводо наш и ослободитељу наш, помози нам живети у слободи
Твојој. Теби слава и хвала вавек. Амин.