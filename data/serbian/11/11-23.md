## ЖИВОТИ СВЕТИХ

### 1. Св. Амфилохије, епископ Иконијски  
Земљак, друг и пријатељ св. Василија Великог и других светих отаца IV века. Рано остави метеж света и повуче се у пештеру, где као отшелник проживе у подвигу четрдесет година. Када се упразни епископска столица у Иконији, Амфилохије би чудесно изабран и рукоположен за архијереја. Био је диван пастир и велики бранитељ чисте православне вере. Учествовао на II Васељенском Сабору (381). Ревносно се борио против Македонија, Аријанаца и Евномија. Лично је молио цара Теодосија да изагна аријанце из свих градова; цар га није послушао. После неколико дана, Амфилохије дође поново. Поклони се цару, али не и његовом сину Аркадију, који је седео поред оца као сацар. Теодосије се разгневи и нареди да се Амфилохије изгна. Тада му светитељ рече: „Као што ти не подносиш бешчешће сина, тако ни Бог Отац не трпи бешчешће Сина Свога.” Цар тада разуме његову мудрост и смелост. Амфилохије написа многе књиге о вери. Упокојио се 395. године у дубокој старости.

### 2. Св. Григорије, епископ Акрагантски  
Рођен у Сицилији, близу Акраганта, од побожних родитеља Харитона и Теодотије. Сав му је живот био испуњен чудесима Божјим: чудесно је отишао у Јерусалим, чудесно био изабран за епископа, чудесно се избавио од клевете. Велики духовник, подвижник и чудотворац. Учествовао на V Васељенском Сабору у Цариграду. После тешких искушења, скончао у миру почетком VII века.

### 3. Св. Александар Невски  
Син кнеза Јарослава, од детињства окренут Богу. Победио Шведе на реци Неви 15. јула 1240. године, по чему и доби име Невски. Тада се јавише свети Борис и Гљеб једном војводи и обећаше своју помоћ. У Златној Орди одби да се поклони идолима или да прође кроз огањ. Због мудрости, снаге и лепоте, уважавао га и сам кан татарски. Зидао многе цркве и чинио безброј дела милостиње. Упокојио се 14. новембра 1263. у 43. години. Данас се празнује пренос његових моштију у Владимир.

### 4. Св. Митрофан, епископ Вороњежски  
Славни руски јерарх, подвижник и родољуб. Пријатељ и изобличитељ Петра Великог. Упокојио се 1703. године. Моштима му откривене 1832.

---

## ХИМНА ПОХВАЛЕ

Витез Христов свети Александар,  
Кнез народу а слуга Господу,  
Владар земље, а роб Свемоћнога —  
То је цело житије Невскога.  

Споља раскош, унутра плакање,  
Споља борба, унутра тишина,  
Споља варка, унутра истина —  
Христос мета овом богатиру  
И у рату и привидном миру.  

У муци му — Христос радовање,  
У страдању — Христос поуздање,  
У победи — Христос победитељ,  
И у смрти — Христос васкрситељ.  

Све му Христос — у оба света!  
Он му конак, Он животна мета.  
Кнез побожни даде пример роду  
Како треба служити Господу.  

Свети кнеже, помози и нама  
Светлом силом, светим молитвама!

---

## РАСУЂИВАЊЕ  

Бог попушта беду на праведнике да их још већма прослави, јер савладана беда открива славу Божју и славу праведника. Тако је и св. Григорије Акрагантски, праведник у свему, био оклеветан од двојице свештеника, Савина и Крискента, који нису могли поднети његову добродетељ. Поткупише јавну блудницу да га оклевета. Када се она појави из његове собе, они, уз велику вику, оптужише Григорија за блуд. Он, смирен и спреман на страдање, би затворен и спроведен у Рим. Папа га држа две и по године у тамници. На сабору у Риму, пре људског суда, дође Божји суд: блудница помодра и полуде. Доведена пред сабор, није умела говорити. Григорије се помоли, зли дух изиђе, и она оздрави. Тада призна да је клеветала светитеља за новац. Клеветници — њих преко сто — постадоше наједном црни у лицу као угарак и бише прогнани. Григорије се врати на епископски престо уз велико славље народа.

---

## СОЗЕРЦАЊЕ  

Да созерцавам стварање:  
1. како Бог даде људима све биље и воће за храну;  
2. како забрани јести са дрвета познања добра и зла под претњом смрти.

---

## БЕСЕДА  

о благодати и даровима  

**„А свакоме се од нас даде благодат по мери дара Христова.”** (Еф. 4, 7)  

Апостол најпре наброја оно што нас чини једнакима: један Господ, једна вера, једно крштење, један Бог и Отац свију. Сада показује оно што нас, без наше воље, чини различитима: различита мера дара Христова, по којој се дели благодат. Христос је глава тела Цркве. Он поставља сваког члана по Својој мудрости, да један не буде несразмерно велики ни други несразмерно мали. Он даје једном пет таланата, другом два, трећем један. Нико да се не срди — јер мањи дар значи мању одговорност. Нико да не завиди — јер оно што неко има више, није његово, него Божје.  

Господе Исусе, дародатељу великих и малих дарова, дај нам разумевање наше мере, и смирење да је носимо. Теби слава и хвала вавек. Амин.