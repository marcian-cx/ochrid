25. Новембар
1. Свешт. муч. Климент еп. Римски. Рођен у Риму од царскога рода: савременик
светих апостола. Мајка му и два брата пловећи по мору буду занесени буром у разне
стране; отац му оде да тражи жену и синове, па се и он изгуби. Тада Климент будући
24 године стар пође на исток да тражи своје родитеље и браћу. У Александрији
упозна апостола Варнаву, по том се придружи апостолу Петру, коме већ следоваху
његова два брата, Фаустин и Фаустинијан. Промислом Божјим апостол Петар наиђе
на мајку Климентову, као старицу просјакињу, а по том и на оца. И тако се опет
састави цела породица, и сви као хришћани врате се у Рим. Климент се није одвајао
од великог апостола, који га постави за епископа пре своје смрти. После мученичке
смрти Петрове епископ у Риму беше Лин, потом Клит, – обојица за кратко време – па
онда Климент. Са пламеном ревношћу управљаше Климент црквом Божјом, и
обраћаше у веру Христову из дана у дан велики број неверних. Још одреди он седам
брзописаца, да пишу житија хришћана мученика, који у то време страдаху за свога
Господа. Цар Трајан протера га у Херсон, где Климент нађе око 2000 изгнаних
хришћана. Сви беху запослени на тешком послу тесања камена на једном безводном
месту. Климента примише хришћани с великом радошћу, и он им беше живи извор
утехе. Молитвом својом изведе воду из земље, и обрати у хришћанство толики број
неверних мештана, да за једну годину подиже се на том месту 75 цркава. Да не би
даље ширио веру Христову, Климент би осуђен на смрт и утопљен у море с каменом
о врату, 101. год. Мошти његове чудотворне извађене су из мора тек у време св.
Кирила и Методија.
2. Свешт. муч. Петар архиеп. Александријски. Ученик и следбеник св. Теоне
архиепископа Александријског. Био неко време учитељем у знаменитој философској
школи Оригеновој. На престо архиепископски ступио 299. год. а мученички скончао
при гробу св. ап. Марка 311. год. Управљао је црквом у претешко време, када су над
вернима чинили насиље споља неверници а изнутра јеретици. У његово време
пострадало је у Александрији 670 хришћана. Често су целе породице извођене на
губилиште и губљене. У то време Арије нечестиви смућивао је верне својим кривим
учењем. Св. Петар га одлучи од цркве и прокуне у овоме свету и у ономе. У тамници
сам се Господ јавио овоме великом и дивном светитељу.
3. Преп. Пафнутије. Никада није пио вина. Једном би ухваћен од разбојника, и
харамбаша га присили да испије чашу вина. Видећи добродушност Пафнутијеву
харамбаша се покаја и напусти своје разбојничко занимање.
(Житија Светих за данас)
Племенити Климент од племићска рода
Поста ревним слугом живога Господа.
Сву сујету презре раскошнога Рима,
Уздиже се духом над варкама свима.
Духовно га сродство за Петра привеза,
Од телесног сродства са царем одвеза.
Као звезда јасна он у Риму сјаше,
Часним Крстом таму густу разгоњаше;
Апостолску цркву украси, утврди,
И немоћне силе демонске расрди.
Подиже се бура од демонских сила,
Да би свеца Божјег смрћу уморила.
Умори му тело; душа у Рај оде.
Оста свето тело на дну морске водe.
Струнуло би гвожђе за осам векова
Ал’ не струну тело витеза Христова,
Но чудеса многа преславна пројави,
И уз Христа Бога Климента прослави.
О Клименте свети, помози и нама
Пред престолом Божјим твојим молитвама.
РАСУЂИВАЊЕ
За св. Петра Александријског прича се, да се никад није успео и сео у престо
патријаршијски у цркви, него је стајао или седео пред степеницама престола. Кад су
верни почели негодовати, што њихов архијереј не седи на своме месту, он одговори:
„кад год се приближим престолу видим неку небесну светлост и силу на њему, зато
се не усуђујем да се успнем и седнем.” Осим овог виђења св. Петар имао је и друго
једно још чудесније. Када је он седео у тамници, нечестиви Арије јеретик лицемерно
претвори се као да се каје за своју јерес и посла реч сужњу Петру, да се одриче своје
јереси и молбу да га Петар прими поново у цркву. А ово Арије учини само зато што
помишљаше, да ће Петар бити погубљен, те да се он дочепа престола
патријаршијског, са кога би после ширио и утврђивао своју јерес. Пре него што даде
ма какав одговор Петар се мољаше Богу у тамници. За време молитве необична
светлост обасја тамницу, и појави се Господ Исус као дванаестогодишњи дечак
сијајући јасније од сунца, тако да се не могаше гледати у Њега. Беше Господ обучен
у белу одећу (хитон), која беше спреда раздрана од врха до дна. И Господ рукама
стезаше одећу на Себи, као да скрије наготу Своју. Видевши ово св. Петар беше у
великом страху и ужасу, па узвикну: „ко Ти, Спасе, ризу раздра?” Одговори му
Господ: „Арије безумни. Он ми је раздра, јер одели од Мене људе Моје, које задобих
крвљу Мојом. Но пази се да га не примиш у општење с црквом, јер лукаве и
враждебне мисли има на Мене и на људе Моје.” Чувши ово св. Петар одговори својим
свештеницима Ахилу и Александру, да он не може примити молбу Аријеву, јер је
лажна и лукава. И изрече светитељ проклетство на Арија у оба света. Још прорече,
да ће после њега бити патријарх најпре Ахил а по том Александар. И би тако.
СОЗЕРЦАЊЕ
Да созерцавам чудесно стварање света, и то:
1. како Бог пусти тврди сан на Адама, и узе му једно ребро;
2. како Господ Бог створи од ребра Адамова жену Еву и приведе је Адаму;
3. како је ту основ и разлог тајанствене привлачности и јединства мужа и жене.
БЕСЕДА
о разделењу служби и звања
И он је дао једне апостоле, а једне
пророке, а једне благовеснике, а једне
пастире и учитеље (Еф. 4, 11).
Као што у телу човечјем разни органи имају разне службе, но сви дејствују у
хармонији на добро целога тела, тако је Господ установио и у цркви, која је тело
Његово, разне органе са разним службама. На првом месту долазе апостоли, којима
није дата само једна част но све части, нити једна служба но све службе, нити један
дар но сви дарови благодатни. Апостоли су били једновремено и апостоли и пророци,
и благовесници, пастири и учитељи. Звање апостолско више се не повторава.
Великих апостола било је дванаест, и тринаести апостол Павле, а мањих апостола
било је 70. Пророци су они који примише дар прорицања од Духа Светога. Овде се не
мисли на пророке старозаветне него на новозаветне (Дела Ап. 11, 27; 21, 10; 13, 1).
Пророци су били и бивају без обзира на сталеж и положај. Благовесници су прво
јеванђелисти, који написаше јеванђеља; по том мисионари, који шире учење
Христово међу невернима; најзад и тумачи Светога Писма, који писмено излажу
истину хришћанску за све и свакога. Пастири и учитељи – то је једно и исто звање,
јер тешко је замислити пастира а да није учитељ у исто време, Пастири су ограничени
на извесно место и на извесан број верних, које они руководе ка спасењу, и
управљају црквом Божјом. Тако је све уредио Господ преко Својих апостола светих.
Благо оном ко зна своју службу и дар од Духа примљен, и ко до краја послужи према
назначењу. Као што Дух Свети сада раздаје дарове, тако ће Господ у своје време
раздавати награде.
О Господе Душе Свети, Боже истинити, помози нам до краја да у смирености
употребимо дарове Твоје на добро цркве Христове и на наше вечно спасење. Теби
слава и хвала вавек. Амин.