## ЖИВОТИ СВЕТИХ

### 1. Свети мученик Парамон и других 370 мученика
У Витинији Азијској кнез Аквилин ужасно је гонио хришћане. Једном ухвати 370 верних и поведе их везане до храма идолског бога Посејдона, захтевајући да му се поклоне и принесу жртву. Претећи смрћу, није могао ниједнога од њих нагнати да се покори. Тада поред храма пролажаше честан муж Парамон, који, сазнавши шта се збива, узвикну: „о колико невиних праведника хоће скверни кнез да закоље зато што се не клањају његовим мртвим и немим идолима!” Разјарени кнез посла слуге да га убију. Стигавши га, прободоше му језик трном, потом га обнажише и избодоше по целом телу. Парамон са молитвом у срцу предаде душу Богу. После тога и свих 370 мученика, чистих и невиних као јагањци, бише посечени мачем и пређоше у царство Христово. Пострадаше 250. године.

### 2. Преподобни Акакије Синајски
О њему свети Јован Лествичник сведочи у „Лествици”. Млади Акакије био је искушеник код злога и гневљивог старца у Синајском манастиру, који га свакодневно кори, грди, бије и свакојако злоставља. Акакије ниједном не узврати, нити се пожали, него све подноси са кротошћу и увереношћу да је то корисно за његово спасење. На питање како живи, одговарао би: „добро, као пред Господом Богом!” После девет година непрекидног послушања умре. Старац га сахрани и, жалећи се једном светом старцу да је Акакије умро, доби одговор: „не верујем, Акакије није умро.” Одођоше на гроб и онај свети старац викну: „брате Акакије, јеси ли умро?” А Акакије одговори: „нисам оче; немогуће је умрети послушноме.” Гневљиви старац се раскаја, затвори у келију близу Акакијева гроба и остатак живота проведе у покајању.

### 3. Свети мученик Дионисије, епископ Коринтски
Знаменит пастир и учитељ цркве, посечен за Христа 182. године.

### 4. Свети Тиридат, цар јерменски
Савременик Диоклецијанов. Најпре је сурово гонио хришћане. Потом га казна Божја постиже: полуде и постаде сличан скоту, као некада Навуходоносор. Свети Григорије Чудотворац га молитвом исцели, после чега се Тиридат покаја, крсти и остатак живота проведе у благочешћу. Умро је мирно у IV веку.

### 5. Свети мученик Аполоније
Римски сенатор. Оптужен за веру у Христа, исповеди је пред целим Сенатом. Због исповедања би посечен мачем у Риму, 186. године.

## ХИМНА ПОХВАЛЕ

Акакије, монах чудни,  
Послушношћу душу спасе,  
Душа му се сад весели.  
А име му прославља се.  

Викну старац послушника:  
– Акакије, брате, где си?  
Викну старац још једанпут:  
– Акакије, мртав ли си?  

– Нисам, оче, мртав, нисам,  
Одговара монах смерно,  
Нема смрти за онога  
Ко послушност врши верно.  

— Зачуди се старац гневни,  
Зачуди се, заплака се,  
Заплака се старац горко,  
За зло своје покаја се.  

Што се каје старац опак?  
Ваистину има рашта —  
Оде грешник у пустињу  
Грехе своје да испашта.

## РАСУЂИВАЊЕ

Казна Божја постиже грешнике час одмах после греха, да би се устрашили грешници а охрабрили праведници, а понекад пак много доцније, изненадно и ненадано, да би грешници знали да Бог ништа не заборавља. Датана и Авирона земља прогута одмах после побуне, а цар Валтазар виде руку која му исписа пресуду баш онда кад се осећао најсрећнијим. Војник који беше доведен светом Стефану Новом на молитву беше исцељен чим се поклони икони Христа и Богородице. Ово се прочу, а кад га цар Копроним испита, војник призна да је исцељен од светих икона. Цар га укори и уплаши, те се војник застиде и порече иконе. Када је изашао из двора и узјахао коња, коњ се разјари, збаци га и дотуче га ногама. Тако би кажњен одмах после греха. Цар Тиридат, пак, који беше бацио светог Григорија у јаму и побио 37 монахиња, дуго не би кажњен, али најзад га спопаде лудило. Његовој сестри би у сну откривено да ће оздравити када Григорије буде ослобођен. Тако и би: Григорије молитвом исцели Тиридата, који се покаја и крсти. Понекад казна иде за грехом као дан за ноћ, а понекад као година за годином, али никад не изостаје — осим тамо где покајање заузме место казне.

## СОЗЕРЦАЊЕ

Да созерцавам чудесни Рај Божји:  
1. како Бог украси Рај дрвећем свакојаким, лепим за гледање и добрим за јело;  
2. како Бог насади усред Раја дрво живота;  
3. како Бог забрани Адаму да не једе од дрвета познавања добра и зла.

## БЕСЕДА

о стројном склопу цркве слично једном телу  
**„Из њега је све тијело, састављено и склопљено како приличи сваком додиром даровања, по дејству и мери свакога дела.”** (Еф. 4, 16)

Ово се односи на духовно тело — цркву Божју. Као што је глава у телу човечјем Христос је у телу цркве. Као што нерви полазе из мозга у све делове тела, дајући сваком делу живот, осећање и кретање, тако Христос присуствује у сваком члану цркве. Од Њега сваки верни опажа духовно, осећа љубав и креће се ка Богу. Сваки члан добија силу по својој служби и дару. Љубав је веза која спаја Христа са вернима и верне међу собом. Као што део тела, кад се прекину нерви, постаје мртав, тако и члан цркве који се одвоји од ње губи живот. Да нас Бог сачува те пропасти.  

О Господе Исусе, изворе живота и љубави, не допусти да нас икаква сила одвоји од Тебе и од Твог светог тела, цркве. Амин.