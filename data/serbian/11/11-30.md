30. Новембар
1. Св. апостол Андреја Првозвани. Син Јонин и брат Петров, родом из Витсаиде, и
рибар по занимању. Најпре је био учеником св. Јована Крститеља, но када св. Јован
указа прстом на Господа Исуса говорећи: гле, јагње Божје! (Јов. 1, 36), тада св.
Андреја остави свога првога учитеља и пође за Исусом. По том Андреја приведе
свога брата Петра ка Господу. По силаску Св. Духа паде у део овоме првом апостолу
Христовом, св. Андреји, да проповеда Јеванђеље у Византији и Тракији, по том у
земљама Дунавским, па у Русији и око Црног Мора, и најзад у Епиру, Грчкој и
Пелопонезу, где и пострада. У Византији постави првога епископа у лицу св. Стахија;
у Кијеву пободе крст на висини и прорече сјајну хришћанску будућност народу
руском; по Тракији, Епиру, Грчкој и Пелопонезу преведе мноштво народа у веру, и
постави им епископе и свештенике. У граду Патрасу учини многа чудеса именом
Христовим и задоби многе за Господа, међу којима беху брат и жена царског
намесника Егеата. Егеат разјарен због тога стави Андреју светога на муке, а потом
распе на крсту. Докле год беше жив на крсту апостол Христов говораше корисне
поуке хришћанима, који се беху сабрали око крста његова. Хтеде га народ скинути с
крста, но он се опре томе. Најзад се апостол поче молити Богу, и при том нека
необична светлост обасја га целог. То светлосно обасјање трајаше пола сата, и када
оно ишчезе апостол предаде своју свету душу Богу. Тако сконча свој земни век
првозвани апостол, који први од 12 великих апостола позна Господа и пође за Њим.
Пострада св. Андреја за свога Господа 62. год. Мошти његове беху пренете у
Цариград. Доцније глава му је пренета у Рим, а једна рука у Москву.
2. Св. Фрументије просветитељ Абисиније. У време цара Константина Великог
путоваше за Индију неки учен човек из Тира, по имену Меропије. Он беше узео собом
два млада хришћанина брата Едесија и Фрументија. На томе путу разби им се лађа од
буре на обалама Абисиније, и дивљи Абисинци побише све људе с лађе осим ова два
брата, Едесија и Фрументија. У Абисинији они проживе неколико година и успеју да
уђу у дворску службу код цара Абисинског. Фрументије почне проповедати веру
хришћанску, но доста опрезно, и увери се, да је земљиште за такву проповед
подесно и плодно. Онда оба брата седну у лађу и крену и то: Едесије у Тир својим
родитељима а Фрументије у Александрију св. Атанасију Великом патријарху.
Фрументије изложи патријарху положај у Абисинији и потражи пастире за
новообраћене у веру. Св. Атанасије рукоположи Фрументија за епископа. Св.
Фрументије се врати у Абисинију, где својом ревношћу и чудесима успе да за живота
свога обрати сву Абисинију у веру хришћанску. Овај велики пастир стада Христовог
и просветитељ Абисиније скончао је мирно 370. год. и преселио се у царство Господа
свога.
(Житија Светих за данас)
Свети Андреј Духом обасјани.
И апостол Христов првозвани,
Дан за даном Господа јављаше;
И народе крстом крштаваше,
Као вртар по својему саду,
Он хођаше по селу и граду,
Дивље дрвље вешто калемећи,
Живом водом калеме кропећи,
Докле стиже крају свога века,
И крст виде где на њега чека.
Вес’о Андреј крсту беседио:
– Здраво, крсте, Бог те осветио,
Осветио Христос телом Својим,
Буди, крсте, одмориштем мојим,
Узми мене из земне прашине,
Подигни ме Богу у висине,
Нек са тебе Христос ме узнесе
Што због мене на теби распе се —
Учениче светог крститеља,
Апостоле Христа Спаситеља
О Андреја, звездо првозвана,
Помози нам твојим молитвама.
РАСУЂИВАЊЕ
„Апостолима је дато све”
, каже св. Златоуст. Тојест: сви дарови, сва сила, сва пуноћа
благодати која се уопште од Бога даје вернима. Ми видимо то и из живота великог
апостола Андреје Првозваног, како је апостол и благовесник и пророк и пастир и
учитељ (Еф. 4, 11). Као благовесник пронео је он благу вест јеванђелску на четири
стране света; као пророк прорекао је крштење руског народа и величину Кијева као
града и као хришћанског центра; као пастир створио је и уредио многе цркве; као
учитељ неуморно је поучавао људе све до крста па и са крста, до последњег
издисаја. Још је он био и мученик. И то је по дару Духа Светога, који није свакоме
дат. И тако видимо у овом апостолу, као и у свима осталим, сву пуноћу благодати
Духа Божјега. А да благодати треба приписати свако велико дело, које један
следбеник Христов учини, о томе нам сведочи св. Фрументије. Када се он врати из
Александрије у Абисинију као рукоположени епископ, почне чинити чудеса
превелика, и тако народ у великим масама обраћати у веру. Тада га упита задивљени
цар: „толико си година с нама пре живео, и никада те не видесмо да учини какво
чудо? Одкуда теби то сада?” На што Фрументије блажени одговори цару: „Није ово
моје дело но дело благодати свештенства.” И тада светитељ објасни цару, како је он
ради Христа пренебрегао и родитеље, и брак, и сав свет, и како је рукоположењем од
св. Атанасија примио благодат свештеника, благодат чудотворну.
СОЗЕРЦАЊЕ
Да созерцавам духовни пад Адама и Еве, и то:
1. како змија изазва у Еви лакомство и гордост;
2. како полакомљена и погорђена жена преступи заповест Божју и једе од дрвета
познања;
3. како Ева згреши не у сиромаштини и нужди него у обиљу свега.
БЕСЕДА
о незнању и окамењености незнабожаца
Незнабошци ходе у сујети ума својега,
помрачени смислом, отуђени од
живота Божјега за незнање које је у
њима, за окамењеност срцв њихових (Еф. 4, 17–18).
Шта је сујета, браћо моја? Све, посматрано ван Бога, одсечено од Бога,
употребљавано без страха Божјега. Шта је сујета ума, браћо моја? Живети и живот
тумачити не по Божјем закону него по својим тренутним помислима и жељама. Од
чега, браћо, долази то зло људима? Прво од окамењености срца, а по том од незнања
које је у њима. Шта значи, браћо, окамењеност срца? Значи срце испражњено од
љубави Божје и страха Божјега, и напуњено похотљивошћу и страхом од свега ради
тела. Шта се рађа, браћо, од окамењености срца? Незнање, потпуно незнање
божанских ствари, божанских путова и закона – потпуна затупелост за духовни
живот и духовну мисао. Каква је крајња последица, браћо, окамењености срца и
незнања божанских истина? Помрачење смисла и отуђење од живота Божјег.
Помрачење смисла – наиме: ум човеков бива мрачан као и тело, светлост која је у
човеку постаје тама. О колика тама! Помрачен смислом јесте помрачен умом.
Помрачен умом пак не зна смисао ничему или одриче смисао свачему. Такав је
отуђен од живота Божјег, и суши се и гине као део тела, одсечен од тела. Такви су
незнабошци, такви су безбожници, а такви су, најзад, и маловерни или лажни
хришћани. – Но и суво дрво кад се залије животворном водом Христовом, оживи и
озелени. И осушени свет незнабожачки васкрсао је и оживео Христом Господом. Куд
и камо пре покајани грешници хришћански.
Учинимо смотру над собом, браћо моја. Чинимо је сваки дан, Питајмо се сваки дан, да
и ми нисмо због сујете постали помрачени и од Божјег живота отуђени. Скоро ће
смрт, и крај, и суд. Осушено дрвеће биће бачено у огањ неугасиви.
О Господе Исусе, уме наш и животе наш, помози нам да умујемо Тобом и живимо с
Тобом. Теби слава и хвала вавек. Амин.