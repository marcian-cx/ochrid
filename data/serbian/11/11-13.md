13. Новембар
1. Св. Јован Златоуст. Патријарх Цариградски. Рођен у Антиохији 354. год. од оца
Секунда војводе и матере Антусе. Учећи грчку филозофију Јован се згнуша на грчко
незнабоштво и усвоји веру хришћанску као једину и свецелу истину. Би Јован
крштен од Мелетија патријарха Антиохијског, а по том и његови родитељи примише
крштење. По смрти родитеља замонаши се Јован и поче се строго подвизавати. Тада
написа књигу „О свештенству”
, и тада му се јавише св. апостоли Јован и Петар
проричући му велику службу, велику благодат али и велико страдање. Када је требао
бити посвећен за свештеника јави се ангел Божји истовремено и патријарху
Флавијану (после Мелетија) и самом Јовану. А када га патријарх рукополагаше,
видеше сви бела светла голуба над главом Јовановом. Прослављен због мудрости,
подвига и силе речи, би Јован изабран по жељи цара Аркадија, за патријарха
Цариградског. Шест година управљаше црквом као патријарх са несравњивом
ревношћу и мудрошћу. Посла мисионаре незнабожачким Келтима и Скитима; сузби
симонију у цркви збацивши многе епископе – симонисте; рашири милосрдну
делатност цркве; написа нарочити чин свете Литургије; постиди јеретике; изобличи
царицу Евдоксију; растумачи Свето Писмо својим златним умом и језиком, и остави
цркви многе драгоцене књиге својих беседа. Народ га прослави, завидљивци га
омрзоше, царица га два пут посла у изгнанство. У изгнанству проведе 3 године, и
сконча на Крстов дан 14. септембра 407. год. у месту Коману у Јерменији. Пред смрт
опет му се јавише св. Апостоли Јован и Петар, као и св. муч. Василиск (22. маја), у
чијој цркви прими последње причешће. „Слава Богу за све!” беху његове последње
речи, и с тим речима душа се златоустог патријарха пренесе у Рај. Од моштију
Златоустових глава му почива у Успенском храму у Москви, а тело у Ватикану у
Риму.
2. Св. муч. Антонин, Никифор, Герман и Манета. Прва тројица видевши један пут,
како незнабошци о неком свом празнику клањају идолима са виком и игром, изађоше
неустрашиво пред гомилу и почеше проповедати јединог Бога у Тројици. Началник
Кесарије Палестинске, у којој се ово и догоди, Фирмилијан, толико се раздражи овим
поступком тројице хришћана, да нареди одмах да им одсеку главе. Манета беше
девица хришћанка. Она следоваше за мученицима, када их вођаху на губилиште. И
она би ухваћена и после љутих истјазања на огњу спаљења. Пострадаше сви 308.
год. и преселише се у радост вечну Бога вечнога.
3. Преп. муч. Дамаскин. Рођен у Галати у Цариграду, и најпре се звао Дијаманди. У
младости живео неморално, тако да се и потурчио. Тад наста горко кајање код њега,
и он оде у Св. Гору, где се као монах строго подвизаваше 12 година у Лаври св.
Атанасија. Но жељан мучеништва, ради очишћења греха, он оде у Цариград и поче
ићи по џамијама, крстити се и викати Турцима, како је њихова вера лажна, и како је
Исус Христос Бог и Господ. Би посечен пред капијом Фанара 13. нов. 1681. године.
Мошти му почивају на Халки у ман. св. Тројице.
(Житија Светих за данас)
Црква слави светога Јована,
Златоуста Богом дарована,
Христовога великог војника,
Што је цркви и понос и дика.
Дубокога и срца и ума,
А на речи харфа златоструна,
Он порони у дубине тајни,
И улови бисер звездосјајни;
Он се диже небу у висине,
И објасни божанске истине;
Историји сагледа дужину,
Сву је даде Божијему Сину,
Он нам откри греховне ужасе,
И врлине што човека красе;
Показа нам најмилије тајне,
И све сласти Раја милобајне.
Јеванђелист, тумач Јеванђеља,
И носилац духовног весеља,
К’о апостол ревнова за Христа.
Ни уз какву неправду не приста;
К’о мученик он прими мучење,
—
Мучење је залог за спасење —
Христов слуга показа се прави,
Зато црква Златоуста слави.
РАСУЂИВАЊЕ
Казна и награда! Ово обоје у Божјим је рукама. Но као што је овај живот земаљски
само сенка правога живота на небесима, тако је казна и награда овде на земљи само
сенка праве казне и награде у вечности. Главни гонитељи светитеља Божјег
Златоуста били су: Теофил патријарх Александријски и царица Евдоксија. По
мученичкој смрти Златоустовој обоје њих постиже љута казна. На име: Теофил
полуди, а царицу Евдоксију истера из двора цар Аркадије. Евдоксија се ускоро
разболи од неизлечиве болести, и ране се отворише по телу њеном и црви закипеше
из рана. Такав смрад од ње се распростираше, да не беше лако човеку ни улицом
проћи испред њеног дома. Лекари употребише све најбоље мирисе и аромате и
кадила, само да колико толико сузбију смрад од скверне царице, али мало у том
успеваху. Најзад умре царица у смраду и мукама. Али и по смрти Божја рука тежаше
на њој. Ковчег с њеним телом тресао се дан и ноћ кроз читавих 34 године, све док
цар Теодосије не пренесе мошти св. Златоуста у Цариград. А шта се догоди са
Златоустом после смрти? Награда, – награда какву само Бог може дати. Аделтије,
епископ Арабски, који прими Златоуста изгнаника у свој дом у Кукусу, по смрти
Златоустовој мољаше Бога, да му јави, где се налази душа Јованова. Једном тако на
молитви би Аделтије као ван себе, и виде јуношу светла, који га вођаше по небесима
и показиваше му редом јерархе, пастире и учитеље цркве називајући сваког по
имену. Но Јована ту не виде. И поведе га ангел Божји ка изласку из Раја, а Аделтије
беше жалостан. Када га ангел упита за узрок његове жалости Аделтије одговори, да
му је жао, што не виде љубимога му учитеља Јована Златоуста. Одговори му ангел:
„тога не може видети човек док је у телу, јер он је код Божјег престола, заједно са
Херувимима и Серафимима.”
СОЗЕРЦАЊЕ
Да созерцавам чудесно створење света (Постања 1.), и то:
1. како Бог у почетку створи небо и земљу;
2. како земља би без вида и устројства;
3. како се Дух Божји носаше над водом.
БЕСЕДА
о темељу и о камену крајеуголном
Назидани на темељу апостола и
пророка, гдје је камен од угла сам Исус
Христос (Еф. 2, 20).
Темељ апостола и пророка то је, браћо, живот и рад апостола и пророка. То је Стари
и Нови Завет. Ко спаја апостоле и пророке? Христос Господ. Без Њега нити би
пророк разумео апостола нити апостол пророка. Он је пак испуњење пророка и
сведочанство апостола. Тако је Он угаони камен, који везује пророке и апостоле, и
држи их уједно, као што угаони каменови држе уједно дуварове. И цео Стари и Нови
Завет уједињује се у Њему, налазе смисао у Њему, окрећу се око Њега, надахњавају
се Њиме, држе се Њиме – Господом Исусом Христом. Незнабошци и Јевреји где би
се састали и где разумели ако не у Исусу Христу Господу? Нигде осим у Њему. У
Њему и кроз Њега они се сједињују у једног Новог Човека, у једно бесмртно тело, у
једну свету и саборну цркву. И тело и душа састају се у вишем, светом пријатељству
само кроз Господа Исуса. Веза душе и тела је била непријатељска све до Његовог
доласка у телу; и то непријатељство ишло је на пагубу душе. Он је измирио и осветио
обоје. Тако је Он постао камен угаони сваког бесмртног и богоугодног зидања,
тицало се то појединог човека, или породице, или народа, или свуколиког рода
човечјег, или садашњости, или прошлости, или будућности, или старозаветног или
новозаветног. Он је главна стена у сваком зидању, као што је Он глава у телу цркве
Божје.
О Господе Исусе Христе, стено спасења нашега, помилуј и спаси нас. Теби слава и
хвала вавек. Амин.