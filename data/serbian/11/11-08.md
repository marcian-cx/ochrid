



празновани од људи још из дубоке старине. Но то празновање често се изметало у
обожавање ангела (IV Цар. 23, 5). Јеретици су свашта баснословили о ангелима.
Неки су од тих гледали у ангелима богове; други и ако их не сматраху боговима
називаху створитељима васцелог видљивог света. Лаодикајски помесни сабор који
беше на 4 или 5 година пре I Васељ. Сабора, својим 35. правилом одбаци поклоњење
ангелима као боговима и установи правилно поштовање ангела. У време пак
Силвестра папе римског и Александра патријарха александријског (из IV в.) би
установљен овај празник Архистратига Михаила и прочих Сила небесних у месецу
Новембру. Зашто баш у Новембру? зато што Новембар представља девети месец
после месеца Марта. У месецу Марту сматра се да је било створење света. А девети
месец после Марта узет је због 9 чинова ангелских, који су најпре створени. Св.
Дионисије Ареопагит, ученик апостола Павла, онога апостола, који се уздигао до у
треће небо, описао је ових 9 чинова у књизи „О небесној Јерархији”
. Ти чинови су
следећи: шестокрили Серафими, многоочити Херувими и богоносни Престоли,
Господства, Силе и Власти, Начала, Архангели и Ангели. Војвода целе војске
ангелске јесте архистратиг Михаил. Када је сатана, Луцифер, отпао од Бога, и
повукао собом у пропаст један део ангела, тада је Михаил устао и узвикнуо пред
неотпалим ангелима: вонмемъ! станемъ добрэ, станемъ со страхомъ! И све небесне
војске верних ангела громовито су запојале: свјат, свјат, свјат Господ Саваотъ
исполнъ небо и земля славы твојеја!! (Види о архангелу Михаилу Ис. Навина 5, 13–
15; св. Јуде 9.) Међу ангелима влада савршено једномислије, једнодушност и љубав,
а уз то још и потпуна послушност нижих чинова вишим чиновима, и свих укупно
светој вољи Божјој. Сваки народ има свога ангела хранитеља, а осим тога и сваки
хришћанин има свога ангела хранитеља. Треба се увек сећати да ма шта ми чинили,
јавно или тајно, чинимо у присуству свога ангела хранитеља. А на дан Страшнога
Суда сабраће се све огромно мноштво ангела небесних светих око престола
Христова, и пред свима њима објавиће се дела, речи и помисли свакога човека. Нека
би нас Бог помиловао и спасао молитвама св. архистратига Михаила и прочих
небесних сила безтелесних. Амин.
(Житија Светих за данас)
Небесни архистратизи,
Што гледате нас у бризи,
Крилима нас закрилите,
Силом својом оградите.
Божјом силом оружани,
Божјом славом увенчани,
Ви пламени мач носите,
Зле демоне да косите.
Хитро, хитро као зраци,
Ви летите на облаци,
На облаци материје,
Где се бој за Бога бије.
Без умора и без санка
Ви лебдите без престанка
Над људима и тварима,
Над безбројним мировима.
За вама су војске силне,
Војске чедне и умилне.
Ангели су војска ваша
И по Творцу браћа наша.
Војсковође моћног неба,
Водите нас куда треба —
Ка престолу Свевишњега
Што нас створи из ничега.
РАСУЂИВАЊЕ
Да ангели Божји непрекидно опште са овим светом о томе сведочи Св. Писмо јасно и
непобитно. Које из Светога Писма које из Св. Предања црква православна дознала је
имена седморице началника ангелских сила, и то: Михаила, Гаврила, Рафаила,
Урила, Салатила, Јегудила, Варахила (уз то неки спомињу и осмог – Јеремила).
Михаил на јеврејском језику значи: ко је као Бог или ко је раван Богу? Св. Михаил
изображава се још од првих времена хришћанских као војвода, који у десној руци
држи копље, којим попире Луцифера, сатану, а у левој палмову зелену гранчицу. На
врх копља има платнену пантљику са црвеним крстом. Архангел Михаил сматра се
нарочито чуварем вере православне и борцем против јереси верских. Св. Гаврил
значи – муж Божји, или крепост Божја. Он је благовеститељ тајни Божјих, нарочито
тајне боговаплоћења, и свих осталих тајни, које с оном стоје у вези. Изображава се: у
десној руци држи фењер са запаљеном свећом унутра, а у левој огледало од зеленог
камена јасписа. Огледало означава премудрост Божју, као тајну скривену. Св.
Рафаил значи – исцелење Божје, или Бог исцелитељ (Тов. 3, 17; 12, 15.).
Изображава се: десном руком води Товију, који носи рибу ухваћену у Тигру, а у левој
држи алабастар лекарски. Св. Урил – огањ или светлост Божја (III Јездра 3, 1; 5,
20). Изображава се: десном руком држи мач против Персијанца, а у левој пламен
огњени. Св. Салатил значи молитвеник Божји (III Јездра 5, 16). Изображава се са
лицем и очима погнутим, а руке држећи на прсима као на молитви. Св. Јегудил –
славитељ Бога. Изображава се: у десној руци држи венац златан, а у левој трострук
бич. Св. Варахил – благослов Божји. Изображава се: носи у недрима руже беле.
Јеремил – узвишење Божје (III Јездра 4, 36). Поштује се као внушитељ и побудитељ
узвишених помисли, које човека уздижу к Богу.
СОЗЕРЦАЊЕ
Да созерцавам чудесно оживљење Евтиха апостолом Павлом (Дела Ап. 20), и то:








БЕСЕДА
о томе како Христос оживе људе грехом умртвљене
И нас који бијасмо мртви од грехова
оживље с Христом (Еф. 2, 5).
Бог прво Христа оживе, прво Њега као човека подиже из гроба. А Христос је глава
наша. Да би васкрсао цео род верних, требало је прво да васкрсне глава. Када је
васкрсла глава, тада је осигурано васкрсење и целога тела заједно са свима
органима тела. Апостол Павле говори стога о нашем васкрсењу и прослављењу као
о свршеној ствари. Бог и нас и њих васкрсе и посади на небесима у Христу Исусу. С
Христом заједно као човеком Бог васкрсе и нас, који пре бијасмо мртви од грехова,
умртвљени гресима. И не само да нас удостоји васкрсења заједно са Христом
Господом него још и више: Он нас посади на равно са васкрслим Христом на
висинама небеским, изнад целокупног света безтелесних духова. Није, браћо, Бог се
јавио на земљи због неке обичне и малене ствари, него због једне сасвим необичне и
велике превелике. Кад цар неки земаљски учини посету једном месту у својој
држави, благодет његове посете дуго се осећа у том месту. Цар Господ посетио је
земљу и род људски на земљи. И благодет те посете осећаће се до краја времена. Та
посета за нас је значила живот место смрти, славу место срама, приближеност Богу
место удаљености, благослов место проклетства. Једном речју: васкрсење из мртвих
– вечно царовање са Христом на небесима.
О Господе, хвала Ти, о Господе слава Ти. Теби слава и хвала вавек. Амин.