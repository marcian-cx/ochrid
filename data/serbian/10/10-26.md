



Солуну од родитеља благородних и благочестивих. Измољен од Бога од бездетних
родитеља Димитрије беше јединац син њихов, због чега би с великом пажњом
однегован и васпитан. Његов отац беше војвода Солунски; па кад му отац умре, цар
постави Димитрија за војводу на место оца. Поставивши га за војводу христоборни
цар Максимијан нарочито му препоручи да гони и истребљује хришћане у Солуну. Но
Димитрије не само не послуша цара него, напротив, јавно исповедаше и
проповедаше Христа Господа у граду Солуну. Чувши то цар веома се огорчи на
Димитрија, па када се једном враћаше из рата против Сармата, цар Максимијан
сврати у Солун нарочито, да ствар испита. Призва, дакле, цар Димитрија војводу и
испитиваше га о вери. Димитрије јавно пред царем призна да је хришћанин, и уз то
још изобличи царево идолопоклонство. Разјарени цар баци Димитрија у тамницу.
Знајући шта га чека Димитрије уручи све своје имање своме верноме послушнику
Лупу, да разда сиротињи, и оде у тамницу весео, што му предстојаше страдање за
Христа Господа. У тамници му се јави ангел божји и рече му: „мир ти, страдалче
Христов, мужај се и крепи се!" После неколико дана посла цар војнике у тамницу да
убију Димитрија. Војници нађоше светитеља Божјег на молитви, и избодоше га
копљем. Тело његово узеше хришћани потајно и сахранише чесно. Из тела страдалца
Христова потече целебно миро, којим се многи болесници излечише. Ускоро над
моштима би подигнута мала црква. Неки велмож Илирски Леонтије бејаше болестан
од неизлечиве болести. Он притече моштима св. Димитрија с молитвом, и би потпуно
исцељен. Из благодарности подиже Леонтије много већу цркву на место старе.
Светитељ му се јави у два маха. Када цар Јустинијан хтеде пренети мошти
светитељеве из Солуна у Цариград, искочише пламене искре од гроба и чу се глас:
„станите, и не дирајте!" И тако мошти св. Димитрија осташе заувек у Солуну. Као
заштитник Солуна св. Димитрије много се пута јављао и много пута спасао Солун од
велике беде. Чудесима његовим броја нема. Св. Димитрија сматрају Руси
покровитељем Сибира, који је освојен и Русији присвојен 26. октобра 1581. год.


Св. Гори. Имаше толику љубав према Христу Господу, да му се сви подвизи учинише
као недовољни, због чега жељаше да пострада из љубави према Господу своме. Зато
оде у Цариград, где јавно пред Турцима исповеди веру у Свету Тројицу и Сина
Божјег. Огорчени Турци одсекоше му главу, 26. окт. 1536. год.


дуготрајан земљотрес у Цариграду 740. год. Народ схвати то као казну Божју за
грехе, и мољаше се Пресветој Богородици и св. Димитрију с великим покајањем, док
се Бог не смилова и земљотрес не преста.
(Житија Светих за данас)
Солун дични слави светитеља свога
Димитрија светог, слугу вишњег Бога.
Димитрије војевода,
Слуга Творца и Господа.
Свети Павле Солун сузама рошаше,
Димитрије својом крвљу залеваше —
Димитрије војевода,
Слуга Творца и Господа.
Сузе апостола и крв мученика
Солуну су слава, спасење и дика.
—
Димитрије војевода,
Слуга Творца и Господа.
Прославимо и ми Христова војника,
Мироточног свеца, храброг мученика,
Димитрије војевода,
Слуга Творца и Господа.
—
РАСУЂИВАЊЕ
Чудо св. Димитрија Солунског. Св. Димитрије био је за живота војвода Солунски, и
остао је то по смрти. Његово присуство у Солуну људи су осећали нарочито
приликом великих беда. Он заштићава град, отклања невоље, одбија завојеваче, и
помаже свакоме ко његово име призове. Ево једног дивног случаја његове необичне
помоћи људима у беди. Једном нападоше варвари на Солун, и не могоше га узети.
Гневни због тога они попленише сву околину, и одведоше у ропство две красне
девојке, које дароваше своме кнезу. А девојке те знадоше добро рукама да везу.
Када кнез виде неке њихове ручне радове, рече им: „чујем да у вашој земљи има
велики Бог Димитрије, и он велика чудеса твори, извезите на платну лик његов"
.
Девојке му рекоше, да св. Димитрије није Бог него слуга Божји и помоћник
хришћанима, и најпре се опираху да везу лик светитељев, но када им кнез припрети
смрћу, оне заповеђено учинише, и посао до дана св. Димитрија завршише. Уочи дана
празника, дакле, оне обе гледаху у свој вез и плакаху тугујући једно због тога што тај
празник проводе у ропству, а друго због тога што везени лик свога омиљеног
светитеља морају да даду нечестивом варварину. И мољаху се обе девице св.
Димитрију, да им опрости. Тада се јави св. Димитрије, и узе обе девојке, као негда
ангел пророка Авакума, пренесе их у Солун и постави у своју цркву. У цркви се
служаше свеноћно бденије, и народа беше врло много. И сазнавши за чудесно
спасење ових хришћанских девојака, сви прославише Бога и Његовог великог слугу
и војводу св. Димитрија.
СОЗЕРЦАЊЕ
Да созерцавам чудесно ослобођење Петра из тамнице (Дела Ап. 12), и то:








БЕСЕДА
о срцу успремљеном за Бога
Готово срце моје, Боже, готово срце моје! (Пс. 57, 7).
Благо оном, браћо, ко може овако рећи Господу своме! Благо оном, чије је срце
потпуно готово, да следује вољи Божјој. У томе и јесте готовост срца човечјег, да
радосно следује вољи Божјој, и да се не смућава никаквим својим помислима и
жељама. Покајани цар Давид следовао је најпре својим грешним помислима и
жељама, и био је као лађа на бурноме мору. Но кад је увидео, да ће га бура потопити,
обратио се Богу с великим покајањем и плачем, и предао је лађу свога живота
потпуно у руке Божје. Готово срце моје, Боже, готово срце моје! узвикује он са
великим миром душевним, јер зна, да је предао лађу своју у руке највештијем
крманошу. Бесни ли још бура, наваљују ли ветрови и таласи, он се не боји, јер он је
уверен, да његову лађу ништа не може разбити, и да ће мирно допловити у тихо
пристаниште. Готово срце значи очишћено срце од гордости и смирено пред
величанством силе и мудрости Божје. Готово срце значи срце испражњено од свих
жеља и маштања светских, и испуњено једино стремљењем к Богу и љубављу према
Богу. Готово срце значи срце излечено од свих беспокојстава, брига и страха, и
утишано и охрабрено присуством благодати Божје. Хвалићу те и пјеваћу те у слави
мојој. Тако продужује Псалмопевац. И то показује, колико је у истини срце његово
готово. На име, он се не поноси царском славом својом, него је приписује Богу. Он се
понизио пред Богом до ништа, и сва му је сладост, да велича и прославља Бога.
Његова лична слава даје му само повод за прослављање преславнога Бога свога.
О браћо моја, потрудимо се, да и наше срце буде што скорије готово пред Богом, —
готово да чује реч Божју, готово да следује вољи Божјој, готово да прославља Бога
живога.
О Господе Боже, Створитељу наш бесмртни, помози нам приготовити срце наше, да
буде сасуд благодати Твоје животворне. Теби слава и хвала вавек Амин.