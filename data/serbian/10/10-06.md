



васкрсење Христа Господа добила се нова потврда тога чудесног и спасоносног
догађаја. На име: васкрсли Господ поново се јавио ученицима, да би уверио Тому. И
рече Господ Томи: пружи руку твоју и метни у ребра моја, и не буди невјеран него
вјеран. И Тома узвикну: Господ мој и Бог мој (Јов. 20)! После силаска Св. Духа, када
апостоли метаху коцку, где ће ко ићи на проповед, паде коцка на Тому да иде у
Индију. Он се мало ожалости, што мораде ићи у тако далеку страну, али му се Господ
јави и охрабри га. У Индији св. Тома обрати многе, великаше и сиромахе, у веру
Христову, и заснова тамо цркву, и постави свештенике и епископе. Између осталих
обрати Тома у веру и две сестре, жене двојице кнежева Индијских, Тертијану и
Мигдонију. Због вере обе ове сестре бише намучене од својих мужева, с којима не
хтеше живети после крштења свога, и отпуштене. Ослободивши се брака оне
поживеше богоугодним животом до смрти. Дионисије и Пелагија, најпре верени
међусобно, када чуше апостолску проповед, не саживеше се, него се посветише
подвигу. Пелагија сконча живот као мученица за веру, а Дионисије беше постављен
од апостола за епископа. Кнез Муздије, муж Тертијанин, коме Тома крсти и жену и
сина, Азаиа, осуди апостола на смрт, и посла 5 војника, који га прободоше са 5
копаља. И тако предаде душу своју у руке Xристу своме свети апостол Тома. Пре
смрти своје и он је, као и други апостоли, био чудесно пренет у Јерусалим на погреб
Пресвете Богородице. Но стигавши доцкан, он зажали горко, те по његовој молби
отворише гроб Свете Пречисте, али не нађоше тела у њему. Господ беше узео Матер
Своју у насеља Своја небесна. И тако Тома свети тамо својим неверовањем утврди
веру у васкрсење Господа, а овде својим одоцњењем откри нам чудесно
прослављење Матере Божје.


хришћанских, Петра и Антусе, и крштен са именом Мануил. Дадоше га родитељи да
учи кројачки занат. У томе отац му се потурчи и пресели у Брусу. Када Мануил једном
дође послом у Брусу, нађе га отац и навали на њ силом да га потурчи. Узалуд се
Мануил опираше: Турци га силом обрезаше. Тада Мануил одбеже у Св. Гору, и
замонаши се у скиту св. Ане и прозва се Макаријем. И би монах изврстан 12 година,
али никако немаде мира душевнога. Ко се одрече мене пред људима, одрећићу се и
ја њега пред оцем својим (Мат. 10, 33) — те речи Христове непрестано су зујале у
ушима Макаријевим. С тога се реши, и, с благословом свога старца, оде у Брусу и
јавно исповеди пред Турцима веру у Христа називајући Мухамеда лажним пророком.
После шибања кроз 130 дана, и других још тежих мука, би посечен мачем, у Бруси 6.
окт. 1590. год. Један део његових чудотворних моштију чува се у скиту св. Ане на
Атону.
(Житија Светих за данас)
Апостол Тома невером својом
Веру укрепи: Господ се јави
Тома га виде радостан поста
Радостан Тома Христа прослави.
Индија поста виноград Томин
Вешто га Тома крстом обдела:
Силним и малим објави Христа,
-
Христову мудрост, Христова дела.
О мудра децо земље Индије,
Мудрост је ваша — змија у трави,
Ево вам мудрост с небеса сиђе,
Мудрост се Божја у телу јави.
Говори Тома и чуда чини
Мноштво народа уз Тому приста
Чујући мудрост, видећ чудеса
Што Тома створи именом Христа.
Муке велике претрпе Тома
Ал' врата мрака идолског проби
И као Христос пет љутих рана
Ради истине на телу доби.
Пет љутих рана, по броју чула,
И то је наук тајне мудрости:
Ко не обузда сва чула своја
Неће духовне кушат сладости.
РАСУЂИВАЊЕ
Здање од Бога имамо, кућу нерукотворену, вечну на небесима, говори видовити
апостол Павле (II Кор. 5, 1). Сви наши трудови по Богу на земљи имају ту сврху, да
заслужимо по сили нашој ту нерукотворену вечну кућу на небу. Неки цар Индијски
Гундафор намисли зидати себи предиван двор, каквога нема на земљи. Када његов
изасланик Аван тражаше мајстора вештога да сазида цару такав двор, срете по
Промислу Божјем, апостола Тому, који му рече, да је он мајстор, и да нико цару не
може саградити оно што жели осим њега. Прими, дакле, Тома много злата од цара на
зидање тога двора. Но чим изађе од цара, он све злато раздаде сиромасима. После
две године посла цар слуге да питају Тому, да ли је двор готов. Јер двор требаше да
се зида негде далеко од престонице. Одговори Тома: све је готово осим крова. И
потражи још новаца од цара, и цар му даде. А Тома опет раздаде све сиромасима па
хођаше по царевини својим послом, т.ј. проповедаше Јеванђеље. Сазнаде цар, да
Тома није ни почео двор зидати, ухвати га и баци у тамницу. Те ноћи умре брат царев,
и цар паде у велику жалост. Ангел узе душу умрлога и проведе је по Рају, и показа
му један предиван двор, какав ни ум људски не може замислити. Пожели душа
умрлога да уђе у тај двор, али му ангел рече, да не може, јер је то двор његовог брата
што му сазида апостол Тома милостињом његовом. И врати ангел душу опет у тело.
Када брат дође себи рече цару: „закуни ми се да ћеш дати што ти иштем." И цар се
закле. Тада брат рече: „дај ми двор твој који имаш на небесима"
. Зачуди се цар, и
посумња да може бити двор на небесима. Но када му брат све потанко описа,
поверова цар, и одмах изведе Тому из тамнице, и кад чу из уста апостолових речи
спасења и живота вечног, крсти се цар и брат његов. И потруди се цар новим
милосрдним делима, те и он сазида за себе двор предиван на небесима.
СОЗЕРЦАЊЕ
Да созерцавам неправду цара Амона и казну Божју (II Днев. 33), и то:





БЕСЕДА
о царевом покајању
Утрудих се уздишући; сваку ноћ
квасим одар свој, сузама својим
натапам постељу своју (Пс. 6, 6).
Дан се смењује ноћу, а ноћ даном. Нека се и наше дневно покајање смењује ноћним,
и ноћно дневним. Дневно покајање показује се у главном добрим делима, а ноћно у
молитви, уздисању и плачу. Тако се одужујемо данима и ноћима, т.ј. испуњујући их
оним што највише пред Богом вреди, и што ће с нама поћи на Суд Божји. Погледај у
цара Давида, и види пример истинског покајања. Није довољно исповедити пред
свештеником грех свој и одмах сматрати га опроштеним. Гле, и Давид је пред
пророком Натаном признао свој грех рекавши: сагријеших Господу (II Сам. 12, 13).
Али велики цар није то сматрао довољним, него је непрестано уздисао у молитви
пред Богом, и сваку ноћ сузама покајања омивао грех свој. Чак и лежање у постељи
није му служило за одмор него за умор од плача покајничког, плача уздисајног. Немој
рећи: Давид је убио и прељубио, имао се за шта толико и кајати. А зар ти мржњом не
убијаш људе, и нечистим помислима и жељама не чиниш прељубу? Није овај живот
за правдање себе, брате, него за обличење себе. Благо само оном кога Бог буде
оправдао на Суду Страшном.
Покајање није ствар једнога сата или једнога дана. Оно треба да буде унутрашње
занимање наше до краја живота. Сваку ноћ квасим одар свој, говори Давид. Тиме се
не каже, да се дању не треба кајати, него да је излив душевног покајања удобнији
ноћу него дању. У тишини ноћној и грехови наши и Суд Божји излазе нам јасније
пред очи... И не опомиње ли нас ноћ јасније на смрт од дана? И постеља наша на
блиски гроб?
О Господе, праведни и дивни, ни покајати се не можемо истински без Твоје помоћи.
Помози нам, Свеблаги, да можемо видети греховне ране наше, и осетити смрад од
њих, и заридати сами над собом пре него ли сродници наши заридају над мртвом
телесином нашом; пре, Господе, пре — него што ангели наши хранитељи не заридају
над стрвином душе наше кад се вргне у огањ неугасиви. Помози и спаси, Господе
Боже наш. Теби слава и хвала вавек. Амин.