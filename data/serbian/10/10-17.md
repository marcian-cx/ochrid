17. Октобар
1. Св. пророк Осија. Син Веиријин из племена Исахарова. Живео и пророковао на
преко 800 година пре Христова рођења. Речи његове богодухновене налазе се у
књизи његовој која садржи 14 глава. Укоравао је много Израиља и Јуду због
идолопоклонства, прорицао казну Божју за грехе, пропаст Самарије и Израиља због
богоодступништва, али и милост Божју колену Јудину. Прорицао укидање и
престанак старозаветне жртве, и долазак Господа, и богатство дарова, које ће Он
донети Собом на земљу. Живео до у дубоку старост, и мирно се упокојио.
2. Св. муч. Козма и Дамјан Безсребреници. Имају троји св. врачи, по имену Козма и
Дамјан. Једни се мирно упокојише 1. новембра, други бише каменовани у Риму 1.
јула, а ови трећи беху из Арабије, и о овима је реч под данашњим датумом. Беху
лекари по занимању; но када примише веру Христову, исцељиваху болеснике
именом Господа Исуса Христа. И беху се прочули на све стране због свог
чудотворног лечења. Злобни незнабошци ухватише их и одведоше пред кнеза Лисија
у град Егас. Па пошто се ова света браћа не хтеше ни по какву цену одрећи Христа,
бише најпре бачени у море, а потом у огањ. Но Бог Свемогући спасе их и од потопа и
од огња. Ангел Господњи јави им се и спасе их. Кнез незнабожачки приписиваше то
некој њиховој враџбини. А они му одговорише: „никакву враџбину ми нити знамо
нити потребујемо, него имамо силу Христову, која спасава и нас и свакога ко призива
пресвето име Христово"
. Тада их удараху камењем, но камење се одбијаше од њих;
стрељаху их стрелама, но и стреле се одбијаху од њих. Најзад их мачем обезглавише.
Са њима пострадаше и венац славе примише св. Леонтије, Антим и Евтропије.
Пострадаше у време Диоклецијана и Максимијана. Чудеса многа јавише се и од
њихових св. моштију, као и од њих живих.
3. Преп. муч. Андреј. Хрићанин по роду, и свештеник хришћански. У време гоњења
икона показао се велики поборник иконопоштовања. Да би изобличио опаког цара
Копронима због иконоборства, оде св. Андреј у Цариград. Беше цар једнога дана у
цркви св. муч. Маманта. Андреј уђе у цркву, стаде пред цара, и јавно га пред свима
укори. „Боље би ти било, царе, да гледаш војничке послове и да народом управљаш
него да гониш Христа и слуге Његове"
. Због тога би св. Андреј много бијен и мучен и
вучен по улицама. Неки јеретик удари га секиром и уби. Тако предаде Андреј своју
свету душу Богу, 767. год. Мошти његове даваху исцелење болним.
4. Св. Лазар Четвородневни. Главно му је празновање 17. марта и у Лазареву Суботу
уз часни пост. Под данашњим датумом празнује се пренос његових моштију са острва
Кипра у Цариград. Цар Лав Мудри сазида храм св. Лазару у Цариграду и пренесу му
мошти у тај храм 890. год. Када после близу 1000 година откопаше гроб Лазарев у
граду Китији на Кипру, нађоше мермерну плочу, на којој је стајало написано: „Лазар
Четвородневни пријатељ Христов."
(Житија Светих за данас)
Видовити пророк Осија викаше
И народу грешном беду прорицаше:
— Господ, Господ збори, милост ми је мила
А немила жртва, прљава и гнила.
Преступисте закон к'о и Адам стари,
Лажи се клањате, лаж вам господари.
Престаће вам жртве, примати их нећу,
Ја сам себи жртву готовим највећу.
Орасте безбожност, безакоње жњесте,
И сијасте ветар, — олују пожњесте.
А сад сијте правду, — милост ћете жњети,
И бићете мени народ опет свети.
Мене се стидите, идоле волите,
Прељубу са грехом водите, водите!
Зато ћете бити по свету скитачи,
И сваки ће народ бити од вас јачи.
А ја ћу подићи Новог Израиља,
Једно ново царство, — царство светитеља:
Биће као роса, к'о љиљан цветаће,
Најлепшим мирисом свету мирисаће.
Ја сам Господ, Господ, што хоћу то могу,
Блажен — ко се клања Мени, живом Богу.
РАСУЂИВАЊЕ
Друго јављење св. муч. Лонгина. Када се св. Лонгин јави слепој удовици, којој беше
умро синчић, обећа јој и вид јој повратити и сина јој показати у слави великој.
Нашавши мошти св. мученика и додирнувши их рукама својим удовица одмах
прогледа. И тако једно се обећање испуни. Идуће ноћи јави се св. Лонгин удовици у
великој светлости држећи за руку сина њеног, који беше одевен у сјајно одело. Па
као отац милујући дете рече удовици: „погледај, жено, сина твога, због кога толико
плачеш! Погледај га у каквој је части и слави, погледај и утеши се. Бог га уврсти у
небесне чинове, који живе у царству Његовом. Ја га сад узех од Спаситеља, и неће
никад бити удаљен од мене. Узми главу моју и тело сина свога и сахрани у један
ковчег, па више не тугуј за својим јединцем, и нека се не смућује срце твоје, јер њему
је дата од Бога велика слава и радост и бесконачно весеље"
. Видевши и чувши све
ово испуни се жена великом радошћу и врати се дому своме говорећи сама себи:
„исках очи телесне, а нађох и очи душевне. Бејах жалосна због смрти сина свога, а
сад га имам на небу где у слави стоји с пророцима и радује се са њима непрестано"
.
СОЗЕРЦАЊЕ
Да созерцавам чудесно виђење св. Стефана архиђакона и првомученика (Дела Ап.
7), и то:
1. како Стефан, пун Духа Светога, погледа и виде небо отворено:
2. како рече: ево видим небеса отворена и сина човечјег где стоји с десне стране
Богу;
3. како га Јевреји засуше камењем.
БЕСЕДА
о гнојним ранама греха
Усмрдјеше се и загнојише се ране моје
од безумља мојега (Пс. 37, 6)
О греховним ранама говори пророк, који је и сам најпре грешио и у самом себи
осетио сав смрад греха. Колико се из овог признања види нечистота првашњих
грехова толико се исто види и потоња чистота покајника. Јер докле човек ходи
гнојним путем греха, он не осећа загушљиви смрад греха, но када се удаљи с тога
пута и крене чистом стазом праведничком, тек онда увиђа неисказану разлику између
чистоте и нечистоте, између пута врлине и пута порока. Замислите осећање човека,
који је ноћ провео у смрадној и загушљивој крчми и који се изјутра обрео у ружичној
башти. Тамо смрад и отров, и понижење душе и тела, и јарост и раздор, мучење себе
и других; овде велико Божје сунце над главом, красно цвеће унаоколо, свеж ваздух и
мирис, тишина и здравље. Још је већа разлика између пута греховног и пута Божјег.
Усмрдјеше се и загнојише се ране моје; тако описује велики цар своју греховну
прошлост. Ништа тако не смрди као грех, ништа се тако не гноји и не распростире
као грех. Смрад телесних рана само донекле напомиње неподношљиви смрад грешне
душе. Зато се од такве душе удаљује свака светиња. Чисти духови небески склањају
се од ње, а нечисти духови адски траже њено друштво. Сваки је нови грех нова рана
на души, сваки је грех гној, и сваки је грех смрад. Но од чега долазе греси? Од
безумља мојега, објашњава пророк. Ум избачен са свога божанског колосека наводи
човека на грех. Док се ум не очисти, не може се човек очистити. А ми ум Христов
имамо (I Кор. 2, 16), говори апостол, тј. имамо ум повраћен поново у онај колосек, у
коме је био ум Адамов пре греховног смрада. Отуда, браћо, сва православна наука о
подвижништву усредсређује своју пажњу на једну главну тачку, на ум човеков, на
очишћење и исправљење ума.
О Господе Исусе Христе, Чистото и вечни Изворе чистоте, помози нам одбацити
безумље наше; помози нам умовати према уму Твојему. Теби слава и хвала вавек.
Амин.