1. Октобар
1. Покров Пресвете Богородице. Од увек је црква прослављала Пресвету
Богородицу као покровитељку и заштитницу рода хришћанскога, која својим
ходатајственим молитвама умилостивљава Бога према нама грешнима. Безброј пута
показала се очигледно помоћ Пресвете Богородице како појединцима тако и
народима, како у миру тако и у рату, како у монашким пустињама тако и у
многољудним градовима. Догађај који црква данас спомиње и празнује доказује само
то постојано покровитељство Пресвете Богородице над родом хришћанским. 1.
октобра 911. год. у време цара Лава Мудрога (или Философа) било је свеноћно
бдење у Богородичиној цркви Влахерне у Цариграду. Народа је била пуна црква. У
позадини цркве стајао је св. Андреј Јуродиви са својим учеником Епифанијем. У
четврти сат ноћи појави се Пресвета Богородица изнад народа са распростртим
омофором на рукама, као да том одећом покриваше народ. Беше обучена у
златокрасну порфиру и сва блисташе у неисказаном сјају, окружена апостолима,
светитељима, мученицима и девицама. Св. Андреј видећи то јављање показа руком
Епифанију блаженом, и упита га: „видиш ли, брате, Царицу и госпођу над свим, како
се моли за сав свет?" Одговори Епифаније: „видим, оче, и ужасавам се!" Због тога се
установи ово празновање, да нас подсети како на тај догађај тако и на стално
покровитељство Пресвете Богородице, кад год ми то покровитељство, тај покров њен
молитвено иштемо у невољама.
2. Св. апостол Ананија. Један од Седамдесеторице. Беше епископ у Дамаску. Према
јављењу Божјем (Дела Ап. 9.) крстио Савла, доцнијег апостола Павла. Насупрот
свима гоњењима храбро проповедао Јеванђеље, због чега буде камењем убијен у
граду Елевтеропољу. Његове свете мошти пренете су у Дамаск а доцније у Цариград.
3. Преп. Роман Слаткопојац. Родом из Емеса града Сиријског. Служио као црквењак
најпре у Бејруту, а по том у Цариграду при саборној цркви у време патријарха
Јевтимија (490– 504. год.). Био неписмен и невешт појању, због чега су му се
подсмевали неки учени клирици. Св. Роман се плачевно молио Пресветој
Богородици, и она му се јави на сну, пружи му неки свитак хартије (звани кондак), и
рече му да прогута. Сутрадан је освануо Божић, и Роман изађе на амвон и ангелским
гласом испева „Дјева днес"
. Сви беху удивљени како садржају те песме тако и гласу
појца. Примивши од Богородице дар песнички Роман испева преко 1000 кондака.
Као ђакон велике цркве упокојио се 510. год. у Цариграду, и преселио се међу
ангелске хорове.
4. Преп. Јован Кукузељ. Словенин из Драча. Као младић био узет у музичку школу у
Цариград, где постане омиљени појац на двору царском. Бојећи се људских ласки и
похвала одбегне у Св. Гору, и пријави се у Лаври као чобанин. Као чобанин и монах
он се изванредно подвизавао. У два маха јавила му се Пресвета Богородица.
Упокојио се у XII столећу.
5. Преп. Григорије. Монах Лавре Светогорске из XIV столећа.
(Житија Светих за данас)
Свети Роман у сред службе
Појави се на амвону
Па запева песму чудну
У ангелском слатком тону:
„Дјева данас рађа Њега
„Који беше прежде свега;
„Земља вертеп—худи свој дом
„Нуди Њему Неприступном,
„А мудраци трагом звезде
„У посјету Њему језде.
„Нас ради се Бог превјечни
„Роди као отрок млечни!"
Слушајући песму ову
Свак осети наслађење
И на лицу свег народа
Беше силно удивљење.
Слава нек је Божјој Мајци
Што молитве сузне чује,
Што молитве богомољне
Премилосно испуњује.
РАСУЂИВАЊЕ
Пресвета Богородица често се јављала светим људима ради неке потребе, било да их
ободри у подвигу, било да их исцели од болести, било пак да им открије неку тајну.
Два донекле слична и дивна случаја догодила су се у Лаври Светогорској, и то са св.
Јованом Кукузељем и св. Григоријем монахом, само у разна времена. У време
великог Акатиста уз часни пост, а по отпојању истога, Јован се беше заморио и
спустио у столицу према икони Богородичној. Како је сео тако је и заснуо. У томе
јави му се Света Пречиста сва у небеском сијању, и рече му: „радуј се, Јоване! Пој и
не престај појати, а ја те за то не ћу оставити." При тим речима Она метну у руку
Јованову један златник. Кад се Јован трже ода сна, златник беше у његовој руци.
Поражавајућа чудеса после тога дешавала су се како од иконе Богородичине тако и
од тог златника. Други случај десио се са монахом Григоријем. И он је, као и
Кукузељ, био појац у цркви. Патријарх Калист беше установио, да се на службама св.
Василија пева „о Теб! радуется" место „Достойно." Његов наследник патријарх
Филотеј обустави то, и нареди да се због краткоће пева увек „Достойно"
. Но једанпут
у очи Богојављења, а у присуству Григорија патријарха Александријског, отпева
Григорије „О Тебе радуется"
. После тога одмах му се јави Света Пречиста, као и
Кукузељу, метну му златник у руку и рече: „много ти благодарим за твоје појање у
част моју." Због тога и од тада установи се, да се на службама св. Василија увек пева
„о Тебе радуется."
СОЗЕРЦАЊЕ
Да созерцавам неправде цара Ахаза и казне Божје (II Днев. 28), и то:
1. како Ахаз чињаше што је зло пред Господом целога века свога;
2. како подиже идоле по свима угловима у Јерусалиму и по целој земљи и клањаше
им се;
3. како имаше многе ратове, и у свима би побеђен, земља му би опустошена, стотине
хиљада изгибоше и толико одведоше у ропство.
БЕСЕДА
о мужу блаженом
Благо мужу који не иде на савјет
нечестивих, и на пут грјешникâ не ста,
и на сједиште губитеља не сједе (Пс. 1, 1).
Благо оном пре свега, браћо, ко није толико окорео од греха, да може чути и
испунити савет Божји, који долази преко пророка. Нечестиви су они који све што
мисле, мисле па супрот Богу и вољи Божјој; грешници су они који иду путем својих
жеља и својих мисли, насупрот жељи Божјој и закону Божјем; губитељи су они који
упропастивши себе злим делима упропашћују и друге. И тако прво долази зла
помисао (зао савет), па зло дело, па зао пример — саблазан. Благо, дакле, мужу који
нити тражи савета у нечестивих људи нити се саглашава са нечастивим мислима
својим, него налази довољно савета за све што му треба за спасење у закону Божјем.
Благо мужу који ни једанпут не ста на пут, којим грешници ходе, или ако ста, покаја
се и поврати се на пут живота, који је од Господа. Благо мужу који не седе на
позорницу губитеља душа невиних, да својим саблажњивим примером саблажњава и
губи душе невине. Јер је речено о саблазнитељу: боље би му било да се објеси
камен воденични о врату његову и да потоне у дубину морску (Мат. 18, 6).
Браћо моја, благо свима вама, и мушкима и женскима, који се опрезно клоните од
ова три зла: од нечестивих мисли и савета, од дела грешничких, и од саблажњавања
других. Сва та три зла јесу као једна иста отровна змија, која од малене змије порасте
у велику змију.
О Господе благи, Створитељу наш, помози нам силом Твојом и добротом Твојом, да
се спасемо од змије ове љуте, коју Ти, Христе Господе, победи оружјем непобедивим
Крста Твога часнога. Помози нам, да слушамо само Твој савет, да идемо само Твојим
путем, и да светлимо само Твојим примером. Теби слава и хвала вавек. Амин.