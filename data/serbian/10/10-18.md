18. Октобар
1. Св. Лука апостол и јеванђелист. Родом из Антиохије. У младости изучио беше
добро грчку филозофију, медецину и живопис. У време делатности Господа Исуса на
земљи св. Лука дође у Јерусалим, где види Спаситеља лицем у лице, чује Његову
спасоносну науку и буде сведок чудесних дела Његових. Поверовавши у Господа св.
Лука би увршћен у Седамдесет апостола и послат на проповед. Заједно са Клеопом
видео васкрслог Господа на путу за Емаус (Лк. 24). По силаску Духа Светога на
апостоле Лука се вратио у Антиохију, и тамо је постао сатрудник апостола Павла, с
којим је путовао и у Рим, обраћајући у веру Христову Јевреје и незнабошце.
Поздравља вас Лука љекар љубазни, пише Колошанима апостол Павле (Кол. 4, 14).
На молбу хришћана написао Јеванђеље, око 60. године. По мученичкој смрти
великог апостола Павла св. Лука је проповедао Јеванђеље по Италији, Далмацији,
Македонији и другим странама. Живописао икону Пресвете Богородице, — и то не
једну него три, а тако исто и иконе св. апостола Петра и Павла. Отуда се св. Лука
сматра оснивачем хришћанског иконописа. Под старост посетио је Ливију и Горњи
Мисир. Из Мисира се вратио у Грчку, где је настављао с великом ревношћу
проповедати и људе Христу обраћати, без обзира на своју дубоку старост. Написао
св. Лука Јеванђеље и Дела Апостолска, и обоје посвети Теофилу кнезу Ахаје. Беше
му 84 године, када га злобни идолопоклоници ударише на муке Христа ради и
обесише о једној маслини у граду Тиви (Теби) Беотијској. Мошти чудотворне овога
дивнога светитеља беху пренесене у Цариград у време цара Констанција, сина
Константиновог.
2. Св. Петар Цетињски митрополит Црногорски. Рођен 1. априла 1749. год. у селу
Његушу. Ступио у чин монашки у својој 12. години. По смрти митрополита Саве
1782. године Петар постаде митрополитом и господарем Црне Горе. Сав свој живот,
витешки и свети, посветио је овај славни муж своме народу. Унутра је радио свом
снагом да измири завађена племена, а споља да одбрани земљу и народ од
грабљивих нападача. Успео је и у једном и у другом послу. Прославио се нарочито
победом над војском Наполеоновом у Боки и Далмацији. Према себи је био суров а
према сваком другом праведан и снисходљив. Живео је у једној тескобној келији, као
прост монах, и ако је био кнез над једним народом. Упокојио се 18. октобра 1830.
год. Његове чудотворне мошти почивају нетљене у манастиру Цетињском. Господ га
прослави на небесима и на земљи, као верног и трпељивог слугу Свога.
3. Св. Јулијан и Дидим Слепац. Св. Јулијан, звани Пустињак, беше Персијанац и
сељак без школовања, али због чистоте срца — сасуд благодати Духа Светога.
Подвизавао се украј Еуфрата у Месопотамији. Имао дар видовитости. У сами час када
погибе Јулијан Одступник, св. Јулијан то прозре духом и објави ученицима својим.
Његов савременик, св. Дидим слепац у Александрији; такође провиде духом погибију
Јулијанову; беше на молитви ноћу, када му дође глас с неба: „данас је нестало цара
Јулијана, извести о томе патријарха Атанасија"
. Св. Антоније Велики веома је
уважавао овога чудеснога слепца Дидима, који је имао дух видовит, и свраћао је код
њега, кад год је из пустиње долазио у Александрију, и заједно с њим Богу се молио.
И св. Јулијан и св. Дидим, дивне слуге Божје, упокојили су се после 362. год.
(Житија Светих за данас)
Божествени Лука, и уман и учен,
Драговољно беше за Господа мучен.
Избећи могаше поруге и муке,
Но свет не би им'о великога Луке.
Лука млади виде Божију Истину,
Предаде се срцем Божијему Сину
Слуша Учитеља, гледа Чудотворца,
И у Њему позна свог бесмртног Творца,
Виде Васкрслога и говори с Њиме,
Чудеса сотвори у Његово име.
И Христос му поста јединствена радост,
Жртвова Му Лука ум, благо и младост.
Кад остари Лука, млад Христом бејаше,
Од Христа примаше и свету даваше,
Па кад свету даде што могаше дати
Тад му свет, по Писму, немилошћу плати...
О маслини старој виси старац Лука
С осмејком на лицу, прекрштених рука,
Са неба се пружи рука самог Христа
И прихвати душу Свог Јеванђелиста.
Сад у Рају светлом с други апостоли,
За цркву се свету свети Лука моли.
РАСУЂИВАЊЕ
Може ли грешник за десет дана искајати грехе своје? По неизмерном милосрђу
Божјем може. У време цара Маврикија беше неки чувени разбојник у околини
Цариграда. И у околини престонице и у самој престоници владаше страх и трепет од
њега. Тада му сам цар Маврикије посла крст у знак вере, да му не ће ништа учинити,
ако се преда. Разбојник прими крст и предаде се. Дошавши у Цариград он паде пред
ноге цареве и мољаше за опроштај. Цар одржа реч, помилова га и пусти га у
слободу. Но одмах по том разболе се разбојник тешко, и предосети да му се
приближује смрт. Он се поче горко кајати за све грехе своје, и плачевно молити се
Богу, да му Бог опрости као што му беше и цар опростио. Многе сузе проли на
молитви, тако да му марама којом сузе брисаше беше сва наквашена сузама. И умре
разбојник после 10 дана плача и молитве. Исте ноћи када он умре виде лекар, који га
лечаше, у сну визију чудесну: када разбојник на постељи испусти душу, скупише се
око њега некакви црнци са многим хартијама, на којима беху исписани греси
умрлога. Ту се јавише и два светла анђела. Међу њима поставише се теразије, и
црнци весели метнуше све оне хартије, и њихова страна теразија претеже, јер друга
страна беше празна. „Шта ћемо ми метнути?" саветоваху се ангели. „Потражимо
неко добро у животу његовом!" И обрете се у рукама једног ангела она марама
наквашена покајничким сузама. Ангели је брзо метнуше на своју страну теразија, и
њихова страна одједном претеже све оне хартије. Тада црнци побегоше жалосно
урлајући а ангели узеше душу и однеше у рај славећи човекољубље Божје.
СОЗЕРЦАЊЕ
Да созерцавам чудо с апостолом Филипом и ушкопљеником (Дела Ап. 8), и то:
1. како ангел упути Филипа из Самарије на пут у Газу;
2. како виде Филип ушкопљеника царичиног, објасни му једно пророчанство
Исаијино, и крсти га;
3. како ангел узе Филипа, учини га невидљивим за ушкопљеника, и пренесе тренутно
у град Азот.
БЕСЕДА
о гресима језика
Рекох: чуваћу се на путовима својим
да не згријешим језиком својим (Пс. 38, 2)
Грех језика је најчешћи и најбржи грех. Ко у ријечи не погрешује, онај је савршен,
вели апостол Јаков (Јак. 3, 2). Када покајник пође путовима Божјим, т.ј. када почне
живети по заповестима Божјим, нека се труди прво да језиком не сагреши. Такво је
правило био поставио себи и покајани Давид. Нарочито се решио био, да ћути пред
противницима својим: зауздаћу уста своја када грешник стане преда ме. Ево
прекрасног правила за оне који се од греха лече. Када га оптужују, он не одговара;
када га клеветају, он ћути. У истини, шта помаже и говорити разјареном
неправеднику, који Бога нема пред собом? Ако му о злу говориш, још више ћеш га
раздражити, ако ли о добру, учинићеш га ругачем светиње. Пред Пилатом Христос је
ћутао. Зар мени не одговараш? рече му Пилат. Шта да ти одговори, кад немаш уши
да чујеш ни разум да разумеш? Гле, ћутање праведника пред неправедником још
може најбоље да утиче на неправедника. Остављен да сам тумачи ћутање
праведника неправедник га може протумачити на корист душе своје, док ће сваки
одговор, бео или црн, тумачити на зло и на осуду другога а на оправдање себе. Благо
оном ко се научи језиком владати.
О Господе Исусе Христе, Боже наш, Ти који си нам показао примером, како и кад
треба говорити, показао си нам примером, како и кад треба ћутати. Помози нам
Духом Твојим Светим, да не згрешимо језиком. Теби слава и хвала вавек. Амин.