



у граду Епивату (Пиват, по турски Бојадос, између Силимврије и Цариграда.
Родитељи св. Петке беху имућни и побожни хришћани, и осим Петке имађаху и
једнога сина, Јевтимија, који се за живота родитеља замонаши, и доцније поста
знаменити епископ Мадитски. По смрти родитеља девица Петка, вазда жељна живота
подвижничког Христа ради, напусти дом родитељски и оде најпре у Цариград, а
потом у пустињу Јорданску, где се подвизавала до старости своје. Ко би могао
исказати све трудове, и патње, и искушења демонска, која претрпе св. Петка у току
многих година? Под старост јави јој се једном ангел Божји и рече јој: „остави
пустињу, и врати се у твоје отечество: потребно је да тамо предаш своје тело земљи,
а душом да се преселиш Господу"
. Св. Петка послуша глас с неба, остави омиљену
јој пустињу, и врати се у Епиват. Ту она, проживе још две године, опет у непрестаном
посту и молитви, и онда предаде дух свој Богу и пресели се у рајска насеља.
Упокојила се у XI столећу. Мошти њене чудотворне у току времена беху преношене:
у Цариград, у Трново, па опет у Цариград, па у Београд. Сада се налазе у Румунији, у
граду Јашу. У београдском граду налази се вода (агиазма) св. Петке, која
чудотворно лечи све оне болеснике, који с вером у Бога и љубави према овој
светитељки к њој притичу.


и мајке хришћанке. Мајка му Перпетуа беше крштена самим апостолом Петром.
Примивши веру материну Назарије се својски предаде испуњењу свих прописа
црквених. Неустрашиво проповедајући Јеванђеље Назарије дође у Медиолан
(Милан). Тамо нађе у тамници Гервасија и Протасија, и служаше им са великом
љубављу. Сазнавши за то месни кнез нареди те избише Назарија и прогнаше из
града. У визији некој јави му се мајка његова и рече му, да треба да иде у Галију
(Француску) и тамо проповеда Јеванђеље. Тако Назарије и учини. После неколико
година Назарије опет дође у Медиолан, сада са младићем Келсијем, учеником својим,
кога он крсти у Галији. Ту затече браћу Гервасија и Протасија још у тамници, у коју и
њега брзо баци кнез Анулин. И радоваху се Христови мученици због новог сусрета по
Божјем Промислу. Цар Нерон нареди, да се Назарије убије; и кнез изведе из тамнице
Назарија и Келсија, и одсече им главе. Ускоро потом бише посечени и св. Гервасије
са Протасијем од некога војводе Астазија, који кроз Медиолан иђаше у рат против
Мораваца. Па кад чу војвода, да ова два брата не приносе жртве идолима, убоја се да
због тога не изгуби битку, па нареди те их одмах посекоше. Гервасије и Протасије
беху близанци блажених родитеља и за веру такође ученика: Виталија и Валерије.
Мошти св. Назарија пренесе св. Амвросије из неког врта ван града у цркву св.
Апостола, а мошти св. Гервасија и Протасија беху му откривене у једној чудесној
визији.
(Житија Светих за данас)
Чисто срце Господ жели,
Јеванђеље тако вели:
Чиста дева ти остаде,
Чисто срце Богу даде —
О предивна светитељко,
Наш узоре, света Петко!
Ум пречисти Господ тражи,
Без маштања и без лажи:
Ти му даде ум пречисти.
К'о анђелски — такав исти.
О предивна светитељко,
Чуј нам молбе, света Петко!
Душу чисту Господ иште
К'о небеско светилиште;
Такву душу ти одгаји,
Што на небу сад се сјаји,
О предивна светитељко,
Помози нам света Петко!
Помози нам молитвама
У животним невољама:
У облачној земној тузи
Засветли нам слично дузи —
О предивна чедна дево,
Света мајко Параскево?
РАСУЂИВАЊЕ
Примери како светитељи сами откривају људима своје скривене мошти, оправдавају
поштовање моштију светитељских, а да и не говоримо о чудотворном дејству тих
моштију, које их двоструко оправдава. Гроб св. Петке дуго и дуго нико није знао.
Једном се деси да неки морнар умре и тело му би бачено у близину гроба
светитељкиног. Када се тело претвори у леш и поче одавати неподносиви смрад из
себе, неки монах, који се недалеко подвизаваше, зовну сељаке, те сахранише леш. И
деси се, да га сахранише у сами гроб св. Петке. Те ноћи јави се св. Петка у сну
једноме од тих сељака, што сахранише леш, Ђорђу по имену. Јави се као нека
прекрасна и преукрашена царица, окружена многим и дивним војницима, па рече:
„Ђорђе, одмах извади мошти моје и положи их на друго место, јер не могу више
подносити смрада од онога леша"
. И рече му св. Петка, ко је и одакле је. Исте те ноћи
имала је исто такво виђење и једна сељанка из тога места, Ефимија. Сутрадан
сељаци оду, почну копати, и заиста нађу мошти св. Петке, необично мирисне и, као
што се убрзо показало, чудотворне. — О моштима св. Гервасија и Протасија прича св.
Амвросије, како су исте њему на сличан начин биле откривене. Једне ноћи јаве се
будноме Амвросију два красна младића и један старац, за кога Амвросије мисли, да
је апостол Павле. И док су младићи ћутали старац рече Амвросију о њима, да су то
Христови мученици, да њихове мошти леже на оном истом месту на коме се
Амвросије у то време Богу мољаше, и да ће све остало сазнати о њима из једне
књижице, коју ће наћи у гробу. Сутрадан објави Амвросије своје виђење, почну
копати и заиста нађу мошти двојице људи, о којима из нађене књижице сазнаше, да
се они зваху Гервасије и Протасије. У присуству св. Амвросија неки слепац Севир
дотаче се тих св. моштију и одмах прогледа.
СОЗЕРЦАЊЕ
Да созерцавам чудесна исцелења од стране св. Апостола (Дела Ап. 5), и то:





БЕСЕДА
о томе како ангели војују за праведнике
Ангел Господњи устаће око оних који
се боје Њега (Господа), и избавиће их (Пс. 33, 8).
Ангел ће Господњи војевати за оне који се Бога боје. То се показало јасно много
пута, што је записано, и без броја пута, што није записано. Архангел Михаил ополчи
се за Исуса Навина. Ангел војева за цара Језекију праведнога, и за једну ноћ уништи
сву војску Халдејску. Колико пута ангели посетише апостоле и мученике хришћанске
у тамници, и укрепише их и развеселише? Праведнику је утеха то што зна да је Бог
свевидећи, те види његову невољу; и што је Бог свемогућ, те може да га спасе од
невоље; и што је Бог премилостив, те хоће да га спасе од невоље. Послаће Бог
ангела свога светлога на помоћ праведнику; и праведник се не ће борити против
тиранина свога, него ће се ангел Божји борити место њега. А кад се ангел Божји
ополчи, каква војска сме му на супрот стати? каква ли царевина с њим војевати? У
ранијем псалму вели пророк Давид: не ће се спасти цар многом силом, нити ће се див
спасти величином снаге своје, лаж је коњ у спасавању. То све ништа не помаже, ако
је неправда савезник свему томе. Кад се један ангел ополчи против свега тога, све ће
то прснути као мехур од воде. Давид је и сам био цар, и сећао се је добро, како је
негде као чобанин из праћке убио Голијата, дива до зуба наоружана. Он је више пута
осетио помоћ ангела Божјега. Зато он и може с таквом поузданошћу да теши
притешњене праведнике речима утехе и снаге: ангел Господњи устаће за вас, о сви
ви који се Господа бојите и Њему служите, и избавиће вас ангел Божји.
О браћо моја, не сумњајмо у ове речи, него испитујмо сваки дан пажљиво, како нас
ангел Божји оставља с тугом, када грешимо, и како нам притиче у помоћ с радошћу и
силом неисказаном, када се кајемо и од Бога милост просимо.
О Господе Боже, Створитељу наш, Царе безбројних ангела, опрости нас и спаси нас,
и заштити нас ангелима Твојим светим. Теби слава и хвала вавек. Амин.