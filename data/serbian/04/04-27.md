27. Април
1. Св. апостол Симеон. Један од Седамдесет апостола. Би син Клеопин, а Клеопа
опет би брат Јосифа, обручника Пресвете Богоматере. Видевши чудеса Господа и
Спаса нашег Исуса Христа, поверова Симеон, и би убројан у Седамдесет апостола.
Са великом ревношћу и храброшћу проповедаше он Јеванђеље Христово свуда по
Јудеји. А када злобни Јевреји убише Јакова, брата Господњег и првог епископа
цркве Јерусалимске, гурнувши га с висине храма и ударивши га мотком по глави,
тада би овај Симеон, рођак Јаковљев, постављен за епископа у Јерусалиму. И он,
као други епископ у Светоме Граду, управљаше црквом Божјом са мудрошћу и силом
све до дубоке старости. Беше му преко 100 година када пострада. А његово
страдање би овако: у време цара Трајана беше подигнуто двојако гоњење у
Палестини, на потомке Давидове и на Хришћане. Злобни људи оптужише Симеона и
као једно и као друго. Свети Симеон претрпе велике муке и најзад би распет на крсту,
као и његов Господ, коме верно послужи на земљи.
2. Преп. Стефан еп. Владимирски. Ученик св. Теодосија Печерског. Би Стефан неко
време игуман Печерске Лавре и потруди се много око благочиног устројења
монашког живота и око украшења храмова. Но враг распали код монаха злобу
против њега, те га не само свргоше са игуманства него га и протераше из манастира.
Но Бог који не оставља праведника дуго под понижењем од неправедника, управи
живот преп. Стефана тако, да он би изабран за епископа Владимирског. Као
архијереј Божји Стефан управљаше црквом до старости своје и мирно се упокоји у
Господу 1094 год.
3. Спаљење моштију св. Саве архиеп. Српског. Тело св. Саве беше сахрањено у
Милешеву. У време турске тираније народ српски скупљаше се над моштима свога
светитеља, да тражи утехе и лека. Бојећи се, да се из тога места не дигне буна на
Турке, Синан паша Београдски нареди, те се мошти Савине пренесу у Београд, и ту
спале, на Врачару, 27 априла 1594 год. Но са спаљивањем моштију светитељевих
обесни паша не спали светитеља, који оста жив пред престолом Божјим на небесима
и у срцу свога народа на земљи.
4. Преп. Јован исповедник. Игуман обитељи Чистих (Катари). Ова обитељ би
постројена близу Никеје у време царовања Јустинова, у VI столећу. Због поштовања
икона и одбране иконопоштовања пострада Јован много од цара Лава и Теофила, и
сконча у прогонству, око 832 год.
(Житија Светих за данас)
Симеон блисташе младошћу и снâгом,
Када се приближи Учитељу благом
Виде не рођака знаног му по телу
Но незнаног Бога у телесном велу;
И свет сав му мркну од веље светлости,
Када себи дође, са светом се прости,
И ко силан ор'о у високом лету
Он дух диже к небу и небеском свету.
Он кроз Христа позна Божију доброту,
И бесмртне Жизни бесмртну красоту
Још кроз Христа позна правога Човека,
Зато презре славу и част овог века;
Предаде се труду као медна пчела,
Не жалећи младост, не жалећи тела,
Тек да закон Христов испуни до краја
И удостоји се божанскога Раја.
И на крсту распет, стогодишњи старац,
Не осети смртни јадовити жалац,
Јер већ духом беше он васкрс'о давно,
Сад чека и телом да васкрсне славно.
—
РАСУЂИВАЊЕ
Права вера мора бити гоњена у овоме свету. То је и сам Спаситељ јасно и јавно
рекао Својим апостолима. А св. Аполинарије Јерапољски пишући против јеретика
монтаниста вели: „нека нам кажу пред Богом, ко је од свих њихових пророка, почев
од Монтана и његових женâ, био гоњен од Јудејаца и убијен од нечестивих? Нико. Ко
је од њих узет за име Христово и распет на крсту? Опет нико. Да ли је која од жена
кадгод била бичевана или каменована у јудејским синагогама? Нигде, никада.
" —
Православни светитељ, дакле, хоће овим да каже, да права вера мора бити гоњена у
овоме свету. Јереси су обично ближе светском и демонском духу, за то свет и демон
не гоне своје. Бити стално гоњена — с кратким одисајима — то је одлика вере и цркве
православне. То гоњење бивало је кроз сву историју или споља или изнутра, споља
од иновераца, а изнутра од јеретика.
СОЗЕРЦАЊЕ
Да созерцавам васкрслог Господа Исуса, и то:
1. како заповеда, да се проповеда покајање у име Његово и опроштење грехова;
2. како заповеда ученицима да чекају обећање очино, силу с више од Духа Светога.
БЕСЕДА
о гоњењу побожних
Сви који побожно хоће да живе уХристу Исусу,
биће гоњени (II Тим, 3, 12; Дела Ап. 14, 22).
И Господ Исус ово је прорекао, и Својим примером доказао. И апостоли су ово рекли,
и својим примером доказали. И сви богоносци Оци Цркве, исповедници и мученици,
ово су рекли, и својим примером доказали. Треба ли онда још сумњати, да се кроз
тесна врата улази у Царство Божје? Треба ли и за час недоумевати, да нам кроз
многе невоље ваља ући у Царство Божје? Не, ту више нема никаква основа нити
оправдања сумњи. Може ли овца живети међу вуковима и не бити од њих нападата?
Може ли, свећа пламтети усред изукрштаних ветрова а не бити повијана тамо и амо?
Може ли благородна воћка расти украј друма а не бити сметана од мимопролазника?
Тако ни Црква побожних душа не може не бити гоњена, и то гоњена: од
незнабожаца, од идолопоклоника, од јеретика, од одступника, од страсти и порока,
од греха и безакоња, од света и демона. Исто тако нити једна побожна душа може
остати без гоњења, било спољашњег било унутрашњег све док се не растави од тела
и света. Може неко и противити се овоме и доказивати друкчије по своме рачуну и по
својој логици. Но ту не помаже ни разум ни логика једнога човека: хиљаде распетих
говоре другчије, и хиљаде спаљених вичу друкчије, и хиљаде исечених доказују
друкчије, и хиљаде потопљених сведоче другчије. О браћо моја, хришћанска вера је
силна не само кад се слаже са чулним разумом и чулном логиком него и кад се (и
баш нарочито кад се) противи чулном разуму и чулној логици. Који хоће побожно да
живе, биће гоњени. То апостол прориче у почетку хришћанских векова, а двадесет
хришћанских векова одају многогласни ехо, који потврђује истинитост пророчанства.
О васкрсли Господе, дај нам светлости да будемо побожни до краја, и дај нам снаге
да издржимо гоњење до краја. Теби слава и хвала вавек. Амин.