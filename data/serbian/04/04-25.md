



Петра, који га у посланици својој првој назива сином својим, не сином по телу него
сином по духу. Када Марко беше с Петром у Риму, умолише га верни, да им напише
спасоносну науку Господа Исуса, Његова чудеса и живот Његов. Тако Марко написа
Свето Јеванђеље, које виде и сам апостол Петар и посведочи као истинито. Од
апостола Петра би Марко постављен за епископа и послат у Мисир на проповед. И
тако св. Марко би и први проповедник Јеванђеља и први епископ у Мисиру. Мисир
сав беше притиснут густим мраком незнабоштва, идолопоклонства, гатарства и
злобе. Но с помоћу Божјом св. Марко успе да посеје семе науке Христове по Ливији,
Амоникији и Пентапољу. Из Пентапоља дође у Александрију, куда га вођаше Дух
Божји. У Александрији он успе да заснује цркву Божју, да јој постави епископа,
свештенике и ђаконе, и да све добро утврди у вери благочестивој. Своју проповед
Марко потврђиваше чудесима великим и многим. Када незнабошци подигоше тужбе
на Марка, као разоритеља њихове идолопоклоничке вере, и када градоначелник поче
трагати за Марком, овај одбеже поново у Пентапољ, где продужи утврђивати своје
раније дело. После 2 године опет се врати Марко у Александрију, на велику радост
свих верних, чији се број бише већ врло умножио. Том приликом Марка ухватише
незнабошци, везаше га чврсто и почеше вући по калдрми вичући: повуцимо вола у
обор! Свега рањена и искрвављена бацише га у тамницу, где му се најпре јави ангел
небески, храбрећи га и крепећи га; а по том јави му се сам Господ Исус и рече му:
„мир Теби, Марко, јеванђелисте мој!" на што му Марко одговори: „мир и Теби
Господе мој Исусе Христе!" — Сутрадан злобни људи извукоше Марка из тамнице и
поново га вукоше по улицама са истом виком: повуцимо вола у обор! Сав изнурен и
изможден Марко изусти: у руке Твоје, Господе, предајем дух мој! и тако издахну и
пресели се душом у бољи свет. Његове свете мошти бише од хришћана чесно
сахрањене, да кроз векове дају исцелења људима од сваке муке и сваке болести.


суву земљу у Александрији, расцепи му се обућа на једној нози. Тада виде он једног
обућара, коме даде обућу на поправку. Шијући обућар прободе шилом себи леву
руку, и поче крв тећи, и јаукаше обућар од бола. Тада апостол Божји замеси прашину
с пљувачком својом и помаза рањаву руку, и одједном поста рука здрава. Удиви се
обућар овоме чуду, и позва Марка у свој дом. Чувши Маркову проповед Аниан — тако
му беше име — крсти се и он и сав његов дом. Толико благочешће и толику ревност
показа Аниан на делу Божјем, да га св. Марко рукоположи за епископа. И би овај
свети човек другим епископом у цркви Александријској.
(Житија Светих за данас)
Јеванђелист Марко у Мисир долети
Као пчела с медом. И Мисир осети
Сласт Христовог меда, сласт науке живе,
И почеше људи Христу да се диве:
Како се ваплоти у божанској бризи
За спасење људи, како се понизи,
И васкрсе како у слави и сили.
— По густом смо мраку ми досад ходили!
Рекоше Мисирци: сад нам сунце грану,
Радујмо се, људи, овом светлом дану! —
Но свој усев дивни Марко крвљу зали,
Идоли због тога сви су попадали.
И Мисир се крсти, земља фараонска
Поста њива Божја, црква апостолска.
РАСУЂИВАЊЕ
Лењиве руке брзо запосли ђаво, а вредне ангел. У овоме свету непрестаног покрета
и непрестаних промена човек хтео нехтео мора бити запослен, било добрим било
злим деловањем. Лењив човек уствари није незапослен: он је вредни посленик
ђавола. Лењо тело и лења душа најподеснија је њива за ђаволско орање и сејање.
Антоније Велики вели: „тело треба укроћавати и утомљавати дугим трудом." А
Јефрем Сирин учи: „учи се радити, да се не би учио просити!" И сви други Свети Оци,
без изузетка, говоре о неопходности труда за спасење душе човекове. А пример
непрестаног и напрегнутог труда, духовног и телесног, дају нам и апостоли и сви
светитељи. Да лењивац лењошћу не продужује живот на земљи него га скраћује,
јасно је доказано дуговечношћу многих светитеља, највећих трудбеника међу
трудбеницима у свету.
СОЗЕРЦАЊЕ
Да созерцавам васкрслог Господа Исуса, и то:


духовни;


Бога, који трудове наше броји, мери и чува за Дан Суда.
БЕСЕДА
о апостолском трудољубљу
Нити за бадава хљеб једосмо у кога,
него у труду и у послу, дан и ноћ радећи,
да не будемо на досаду никоме од вас (II Сол. 3, 8).
Прво испунити, па онда поучити. Овога правила држали су се сви апостоли Божји и
сви светитељи. Тако и апостол Павле пре него што изриче заповест: ако ко неће да
ради, да и не једе, он изјављује за себе и за своје помоћнике у проповеди, да ничији
хлеб не једоше за бадава, него да трудом и послом заслуживаху хлеб свој. Дан и ноћ
радећи! Ево истинских трудбеника! Ево медоносних пчела Христових! Даноноћни труд
— где је ту време за грех? Даноноћни труд — где је ту места за порок? Даноноћни труд
— где ту може ђаво савити гнездо страсти? Даноноћни труд — где је ту повод за
саблазан?
У неким Мисирским и Палестинским манастирима живело је по десет хиљада монаха.
И сви су они живели од труда руку својих: од плетења кошница, котарица, асура, и од
других ручних радова. Даноноћни труд, и даноноћна молитва. Кад је један монах
продао кошнице у граду скупље од оне цене коју му је игуман назначио, он је зато
искусио казну. Јер подвижницима није било до обогаћења него само до најнужније
исхране и најпростије одеће. У томе су подвижници били и јесу прави следбеници
великих апостола.
О браћо, бежимо од лењости као од пећине зверова. И ако смо неким случајем упали
у пећину зверску, бежимо брзо из ње, док нам зверови нису сасвим заградили излаз.
Пећина је дом у коме лењивац пландује; а зверови су зли духови, који се у таквом
дому осећају боље него крај свога цара у Аду. О Господе, дивни у труду Своме око
свих створења Својих, пробуди нас од лењости и ободри нас на даноноћни труд
бодрим Духом Твојим Светим. Теби слава и хвала вавек. Амин.