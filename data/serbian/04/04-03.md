3. Април
1. Св. Никита Исповедник. . Рођен у Витинији, у граду Кесарији. Отац његов
Филарет, лишивши се своје супруге, замонаши се, те Никита оста код своје бабе,
очеве мајке. Пошто одрасте и заврши све науке оде у манастир Мидикијски, где га
игуман Никифор постриже за монаха, а после седам година труда и подвига
рукоположи га патријарх Тарасије за јеромонаха. По смрти Никифора и Никитиног
верног друга Атанасија, братство изабра Никиту, и преко воље овога, за игумана.
Беше св. Никита светао пример живота и подвига братији својој кроз дуг низ година.
Али кад се зацари Лав V Јерменин, после благочестиве Ирине и правоверних царева
Никифора и Михаила, распали се опет иконоборска јерес. Цар збаци патријарха
Никифора и посла га на заточење, а на његово место уздиже некаквога јеретика
Теодота Каситера, човека нечиста живота. И Никита би затворен и мучен, но не
поколеба се у Православљу. Превођен би из тамнице у тамницу, и мучен глађу и
жеђу, мразом и знојем и поругањем. Али он се не даде поколебати. Нарочито му
досађиваше неки Никола с подсмехом и поругом. Но једне ноћи јави се Николи његов
умрли отац на сну и прекорно му рече: „одступи од слуге Божјега!" И од тога часа
Никола се покаја те не само не досађиваше више светитељу него и друге одвраћаше
да му не досађују. Када злом смрћу погибе Лав Јерменин, царство преузе
правоверни цар Михаил Валвос, који ослободи све православне страдалнике. Никита
се повуче у једно усамљено место близу Цариграда, где у молитви и благодарењу
Богу на свему проведе своје последње дане земнога живота. Сотвори многа чудеса
молитвом за време живота. А када умре, пренеше му тело у његов манастир. И при
том спроводу многи болесници дотакоше се тела његова и бише исцељени. Мошти
му бише положене до гробнице његовог духовног оца Никифора и друга му
Атанасија. Упокоји се овај велики јерарх 824. год.
2. Св. Павле Невољник. Рус по рођењу. У младости заробљен од Турака. Не хотећи
издати веру Христову и потурчити се, би мучен и посечен у Цариграду 1683 год.
3. Св. муч. Улпијан. Младић из града Тира. Мучен за Христа од началника Урбана,
мучитеља св. Амфијана (2 април). Најзад завезан у врећу, заједно са једним псом и
змијом, и бачен у море. Пострада и прослави се 306 год.
(Житија Светих за данас)
„Ја ране Господа на свом телу носим
И само се Крстом Господњим поносим!"
Тако рече Павле, апостол избрани,
Њему следоваху чете покајани',
Чете покајаних што примише ране
И у муци многе проведоше дане,
Ради Живог Христа, Спаса и Господа,
К'о и свети Павле, апостол народâ.
И Никита дивни крст тежак понесе,
Муке и поругу за Христа поднесе.
У трошноме телу дух ка' од челика
У Никите светог, храброг мученика.
Он цара победи и царства надживе,
За то му се земља и небеса диве.
Сада славом венчан међу ангелима
Он помаже свима за Крст гоњенима.
Његова молитва пред Бога узлази,
И његова помоћ на земљу силази.
РАСУЂИВАЊЕ
„Очекујем себи хиљаду смрти," овако је писао св. Атанасије Велики својој пастви у
Мисиру за време страшне аријанске јереси. Овако може рећи о себи сваки духован
човек, који је духом прогледао и видео мрежу, у којој се свака душа људска налази у
овоме свету. Што год је један човек духовнији, то је та мрежа гушћа. Тако је воља
Божја: да се најдуховнији спасавају најтешњим путем. И сам Псалмопевац вели:
многы скорбы праведнику. Но на крају крајева победа и слава припада праведнику.
Само се треба наоружати вером и стрпљењем. Ко верује, тај и разуме своје
страдање. Ко се оклопи стрпљењем, тај ће видети победу и славу. Ономе ко љуби
Господа и најтешњи пут је довољно простран, и највеће муке — лако иго, и најљућа
смрт — радост свадбена.
СОЗЕРЦАЊЕ
Да созерцавам Господа Исуса у Аду, н то:
1. како Он силази у Ад са силом великом, од које се Ад потреса;
2. како испред Његовог лица беже зли дуси, дотадањи господари Ада;
3. како се неописано радују Његовом доласку душе праведних праотаца и пророка.
БЕСЕДА
о великој жељи Божјој
Бог хоће да се сви људи спасу (I Тим. 2, 4).
Бог хоће да се сви људи спасу — зато Господ Исус сиђе у Ад, да спасе и оне који
живеше на земљи пре Његовог доласка. Јер да Он не сиђе у Ад, огроман број
праведних душа пропао би за навек. И још: да Он не сиђе у Ад, главни стан злобе
против Бога и човечјег рода остао би неразорен. Та два разлога, дакле, побудише
Христа Жизнодавца да се душом спусти у Ад — прво: да разори гнездо адских сила, и
друго: да изведе из Ада у Рај душе праотаца, пророка, праведника и праведница, који
испунише стари закон Божји и тиме угодише Богу. Пре него што се сатана довољно
зарадова гледајући Христа понижена и на крсту умртвљена, Христос се појави, жив и
свемоћан, усред Ада, главног стана сатанина. Каква неочекивана и ужасна новост за
сатану! Три године он је плео замке против Христа на земљи, а Христос за три дана
ево разорава царство његово и односи пребогати плен у виду роја праведничких
душа.
Ти хоћеш да се сви људи спасу, о Господе. Спаси и нас молимо Ти се. Јер нема
спасења ни спаситеља ван Тебе. У Тебе се Јединога надамо и Теби се Јединоме
клањамо, Теби и Оцу и Духу Светоме, сада и вавек. Амин.