14. Април
1. Св. Мартин исповедник, папа Римски. Постао папом 5 јула 649 год. баш у време
јаросне распре православних с јеретицима монотелитима (јединовољницима).
Цароваше тада Констанс II, унук Ираклијев, а патријарх цариградски беше Павле. Да
би успоставио мир у цркви сам цар написа књижицу Типос, која би веома по вољи
јеретика. Папа Мартин сазва сабор од 105 епископа, на коме се осуди ова књижица
царева. У исто време написа папа писмо патријарху Павлу молећи га да се држи
чисте вере православне и да цара саветује, да се окане јеретичких мудровања. То
писмо ражљути и патријарха и цара. И цар посла некога војводу Олимпија у Рим, да
доведе папу везана у Цариград. Војвода се не дрзну везати папу, али наговори једног
војника, да га мачем убије у цркви. Но када војник уђе у цркву с мачем скривеним, на
једанпут ослепи. Тако Промислом Божјим Мартин избеже смрт. У то време нападаху
Сарацени на Сицилију, и војвода Олимпије оде у Сицилију, где и умре. Тада сплетком
патријархајеретика Павла цар посла другог војводу, Теодора, да веже и доведе папу
под оптужбом, да он, папа, стоји у дослуху са Сараценима, и да не штује Пречисту
Богоматер. Када војвода стиже у Рим и прочита оптужбу против папе, овај одговори,
да је то клевета, да он нема никакве заједнице са Сараценима, противницима
Хришћанства, „а пречисту Богоматер ако ко не штује и не исповеда и њој се не
клања, да буде проклет и овога и онога века"
. Но то не измени одлуку војводину.
Папа би везан и доведен у Цариград, где болан преболан лежаше дуго у тамници,
мучен тескобом и глађу, док најзад не би осуђен на прогонство у Херсон, где поживе
2 године и сконча предав душу своју Господу, ради кога је много пострадао, 655 год.
На две године пре њега умре окајани Павле. И кад га цар посети пред смрт, он окрете
главу дувару и плакаше исповедајући да је много грешио против папе Мартина, и
молећи цара да Мартина ослободи.
2. Св. муч. Антоније, Јован и Евстатије. Сва тројица беху најпре незнабошци и
поклоници огња. Беху слуге на двору кнеза Литовског Олгарда у Вилни. Раније се
именоваху: Круглец, Кумец и Нежило. Сва тројица крштени од свештеника Нестора.
Сва тројица обешени, један за другим, на једном истом дубу, 1347 год. Тај дуб
хришћани посеку и саграде цркву у славу Свете Тројице, у коју положе чесне мошти
мученика, а на пању од дуба направе часну трпезу. Мошти њихове су у Вилни.
3. Св. муч. Ардалион Глумац. Био је најпре глумац комедијант. Ради увесељења
народа он је најрадије играо улогу мученика за веру исмејавајући хришћане на све
могуће начине. Но када наста гоњење хришћана у време Максимијана, његов дух се
потпуно промени. Он пред народом викну велегласно, да је он хришћанин, и да се не
шали. Због тога би Ардалион суђен, и пострада за Христа, и умре привезан на
усијану гвоздену лесу, одигравши тако праву и чесну улогу мученика.
(Житија Светих за данас)
Свети Мартин папа пред Сенатом збори:
— Нека ми се тело скрши и сагори,
И најљуће муке радосно поднећу;
Но праве се вере ја одрећи не ћу.
Спаситељ је благи Бог и Човек био,
Два јестества разна с две воље носио,
Но оба јестества у једној личности,
И обадве воље у једној светлости.
Такву су нам веру сви Оци предали,
За такву су веру многи пострадали.
Нек пострадам и ја, од свих јевтинији,
Слуга свог Господа, од свих најгрешнији! —
Тако Мартин веру исповеди свима
И истину рече пред јеретицима.
О што човек вреди, кад се Бога боји:
Над људима малим к'о планина стоји!
РАСУЂИВАЊЕ
„Монаху приличи љубити Бога као син, и бојати Га се као роб"
, вели св. Евагрије.
Наравно, то приличи и сваком хришћанину, ма он и не био монах. Велика је уметност
сјединити љубав према Богу и страх од Бога. И многи други Свети Оци кад год говоре
о љубави истовремено напомињу и страх, и обратно. Св. Златоуст у својој беседи „о
савршеној љубави" говори у исто време о казни и пакленим мукама. Зашто? За то
што и велика човечја љубав према Богу без страха неосетно прелази у гордост; а
велики страх опет без љубави одводи очајању.
СОЗЕРЦАЊЕ
Да созерцавам васкрслог Господа Исуса, и то:
1. како се јави ученицима на обали језера и ослови их: дјецо!
2. како им опет напуни мреже рибом, и они Га познаше, но не смедоше питати: ко си
ти?
БЕСЕДА
о личном опиту свију апостола
Што чусмо, што видјесмо очима
својима, што расмотрисмо и руке
наше опипаше... то јављамо вама (I Јов. 1).
Ето каква је апостолска проповед! Апостоли не говоре као светски мудраци, нити као
философи, а најмање као теоретичари, који стварају претпоставке о нечем, да би
нешто пронашли. Они говоре о стварима, које они нису тражили, но које су њих
неочекивано окружиле, о факту, кога нису они нашли него који је њих, тако рећи,
изненадно нашао и спопао. Они се нису бавили духовним истраживањима, нити су
изучавали психологију, нити су се још мање занимали спиритизмом. Њихово
занимање био је риболов — једно скроз чувствено, телесно занимање. И кад су
ловили рибу њима се јавио Богочовек и опрезно и лагано почео уводити их у једно
ново занимање, у службу Себи. Они Му нису одмах поверовали, него су још
опрезније и лаганије, са страхом и недоумицом и многим колебањем, прилазили к
Њему и распознавали Њега. Док нису много пута видели очима својим, и док нису
много пута расмотрили и рукама опипали. Њихов доживљени факт је надприродан,
но њихов метод распознавања тога факта скроз је чувствен и позитивно-научан.
Ниједан модеран научник не би се могао послужити позитивнијим методом у
упознавању Христа. Апостоли су видели не једно чудо него многобројна чудеса; они
су чули не једну поуку него толико поука, колико се не би могло написати у многе
књиге; они су гледали васкрслог Господа пуних 40 дана, с Њим ходали, с Њим
разговарали, с Њим јели, Њега додиривали. Речју: они су лично и из прве руке имали
хиљаде чудесних факата, којима су сазнали и утврдили један крупан факт, на име: да
је Христос Богочовек, Син Бога Живога, човекољубиви Спаситељ људи и свесилни
Судија живих и мртвих.
О Господе васкрсли, утврди нас у вери и ревности Твојих светих апостола. Теби
слава и хвала вавек. Амин.