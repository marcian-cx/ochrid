22. Април
1. Преп. Теодор Сикеот. Беше му место рођења село Сикеа у Галатији, због чега би
прозван Сикеот. Још као десетогодишњи дечак Теодор се предаваше трудном посту
и свеноћној молитви по угледу на некога старца Стефана, који живљаше у његовом
дому. Мајка му Марија беше богата удовица и намераваше свога сина посветити
војноме звању. Али јој се јави у сну св. Ђорђе и извести је, да је Теодор намењен на
службу не цару земаљском него цару небеском. И Теодору се јављао св. Ђорђе
много пута било да га поучи било да га спасе какве опасности, у коју су га злобни
демони стављали. Имао је и неколико виђења Пресвете Богородице. Подвиг
Теодоров надмашавао је својом суровошћу подвиге свих живих подвижника његовог
времена. Мучио је тело своје и глађу и жеђу и железним оковима и свеноћним
стајањем на молитви. Све — само да би душу своју везао љубављу за Бога и учинио је
потпуном господарицом над телом. На Теодорову љубав одговорио је милостиви
Господ љубављу. Он му је даровао велике моћи над злим дусима и над свима
болестима и мукама људским. Био се прочуо на све стране као чудотворни
исцелитељ. Због велике чистоте и духовности буде и преко воље посвећен за
епископа Анастасиопољског. На епископској служби проведе 11 година, и онда
умоли Бога, да га ослободи те службе, да би се поново посветио своме омиљеном
подвигу. По том се врати у свој манастир, где у старости преда душу своју Господу,
ради кога је драговољно много страдао. Скончао је у почетку царовања цара
Ираклија око 613 год.
2. Св. муч. Леонид. Отац Оригенов. Пострадао за Христа у Александрији 202 год.
Најпре му царским указом све имање одузето, а по том на смрт осуђен. Ориген писао
оцу у тамницу: „Оче, не брини за нас, и не избегавај мучеништва због нас" (тј. због
деце).
3. Преп. монах Виталије. У време патријарха Јована Милостивог појави се неки
млади инок, који чим дође састави списак свих развратница у Александрији. Подвиг
овога инока беше изузетан и јединствен. Преко дана он се наимаше да ради најтеже
послове, а ноћу је одлазио у блудне домове, давао зарађени новац каквој
развратници и с њом се затварао у собу на целу ноћ. Чим би се затворили, Виталије
би умолио жену, да она легне и спава, а он би у углу собе проводио целу ноћ у
молитви Богу за ту грешницу. Тако би сачувао грешницу да не греши бар једне ноћи.
Друге ноћи ишао би код друге, треће код треће, и тако редом док не би изређао све,
па се поново враћао код оне с којом је почео. По његовим саветима многе су се
грешнице оставиле свога прљавог заната, те једне су се удале, друге пошле у
манастир, треће кренуле на поштен рад и зараду. Свим тим женама забрањивао је
Виталије да објављују због чега он долази код њих. Због овога постане Виталије
саблазан за сву Александрију. Људи су га на улици ружили, пљували, па и тукли. Но
он је све стрпљиво сносио, јављајући своју добродетељ Богу а кријући је од људи.
Када он умре, тада се дозна све о њему. На његовом гробу почну се догађати многа
чудотворна исцелења; народ са разних страна почне доносити своје болеснике на
његов гроб. Попљуван од људи он је био и остао прослављен од свевидећег Бога.
(Житија Светих за данас)
Виталије инок у великом граду
С молитвом у срцу хита своме раду,
А светина грешна праведна се прави,
Па инока ружи и пљује по глави.
Инок лице брише и трпи и ћути,
Нити одговара нит' се на ког љути
Тада младић неки и развратник стари
Виталију приђе па га ошамари.
И рече му младић: ти скверни монаше,
Докле ћеш мучити ти стрпљење наше?
— Зашто ме удари? Виталије рече,
Ударен ћеш бити — да се сав град стече —
И не прође много а младић полуди
Што Божјег човека без Бога осуди.
И урлаше младић, сав град уплаши се,
Виталије мирно Богу престави се.
Тада лудак дође на гроб светитеља
И на гробу нађе себи исцелења.
Па исприча младић повест још недавну
И одаде хвалу Виталију славну.
РАСУЂИВАЊЕ
У време Сабора у Никеји завађени клирици писаху тужбе један против другог и
даваху цару. Цар Константин прими све те тужбе, па и не отварајући сажеже их на
пламену свеће. И рече цар зачуђеној околини својој: „кад бих ја својим очима видео
епископа, или јереја, или монаха на делу грешном, ја бих га покрио својом хаљином,
да нико више не види грех његов"
. — Тако овај велики хришћански цар постиде
клеветнике и затвори им уста. Наша вера забрањује нам да будемо шпијуни туђих
грехова а налаже да будемо неумитне судије својих. Болесник у болници заузет је
својом сопственом болешћу, те нема ни воље ни времена, да испитује друге
болеснике и да се руга њиховој болести? Нисмо ли сви ми у овоме свету као
болесници у болници? И не налаже ли кам обична памет, да гледамо своју болест а
не туђу? Нека нико и не помишља, да ће се у оном свету излечити од своје болести.
Овај свет је само болница и лечилиште, а у ономе нема болнице: онамо је само или
двор или — тамница.
СОЗЕРЦАЊЕ
Да созерцавам васкрслог Господа Исуса, и то:
1. како је Он својим васкрсењем оправдао веру и наду људску у бесмртност;
2. како је Он Својим васкрсењем уништио код верних страх од смрти.
БЕСЕДА
о сили Божјој у слабости људској
Кад сам слаб онда сам силан (II Кор. 12, 10).
У Светом Писму нема противречности, те и ове речи нису противречност, ма да тако
звуче. Телесан се управља по звуку, а духован по смислу. За телесног човека свуда
је противречност, јер он се боји препона, и бега и од сенке, ако му се ова учини
препоном. Духован човек је као витез, који воли да савлађује препоне. За духовна
човека у овим се речима крије цела наука о спасењу. Кад сам слаб онда сам силан.
То јест, кад сам свестан свога ништавила и свемоћи Божје, онда сам силан. Кад знам,
да сам од себе не могу никакво добро учинити ни себи ни другоме, и кад се сав
положим на моћ и милост Божју, онда сам силан. Кад осећам да ја дављеник у овоме
свету, нисам у стању ни пружену руку Божју сам својом силом прихватити, него
вапијем к Богу, да ме руком Својом прихвати и извуче из дубине греховног понора,
онда сам силан. Кад видим, да сам слаба и празна трска усред бурних ветрова и
поплава, трска коју Бог може испунити Својом свесилном благодаћу, и кад се с вером
помолим за Божју благодат, онда сам силан.
О безсилна браћо моја, положимо се на силу Божју, да би у ништавилу своме били
силни. По човеку сте немоћни, но по Богу сте силни. Прилепите се к Богу, и сва сила
Божја биће уз вас. Исповедите пред Богом немоћ своју, и Бог ће Вам послати
свемоћну благодат Своју. Ово вам потврђује апостол својим примером и својим
искуством: кад сам слаб, вели, онда сам силан. Ваистину, нема противречности у
Светом Писму. Телесан човек говори о противречности по звуку речи, а духован
улази у смисао, и расејава привидну противречност опитом.
О васкрсли Господе, смилуј се немоћи нашој, и испуни нас свесилном благошћу
Својом. Теби слава и хвала вавек. Амин.