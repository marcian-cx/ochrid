10. Април
1. Св. муч. Теренције, Африкан, Максим, Помпије и осталих 36 с њима. Пострадаше
за Христа и бише увенчани венцем славе у време цара Декија. По наредби царевој
намесник Африке објави свему народу, да сви морају приносити жртве идолима; у
противном прећаше намесник страшним мучењем свакога упорнога. Чувши за ове
претње многи отпадоше од вере и поклонише се идолима. Но ових 40 мученика
осташе непоколебљиви, због чега бише изложени мучењу. Св. Теренције храбраше
своје другове речима: "чувајмо се, браћо, да се не одрекнемо Христа Бога нашега, те
да се и Он нас не одрекне пред Оцем својим небесним и светим ангелима!" —
Намесник их раздели у две групе: тридесет и шесторицу, после шибања и стругања и
посипањем сољу отворених рана, посече мачем. А ону прву четворицу баци у
тамницу са тешким оковима о врату, на рукама а и на ногама. Но ангел Божји јави се
у тамници, додирну окове окованих, и окови спадоше. По том ангел им постави
обилну трпезу и нахрани их. Поново бише изведени и мучени, и поново затворени у
тамницу. Још нареди намесник гатарима, да саберу што више отровних гадова, као
змија и скорпија, и да их затворе у исту одају с мученицима. Но гадови се не хтеше
дотаћи Божјих угодника, него се збише у један угао и ту прележаше три дана. Када
трећег дана би отворена тамница, јурнуше гадови на гатаре и изуједаше их. Најзад
намесник изрече смртну пресуду над четворицом мученика. Када их поведоше на
посечење они радосно певаху псалме и хваљаху Бога, који их удостоји мученичке
смрти. Чесно пострадаше и царства се удостојише 250 год.
2. Св. 6000 мученика у Грузији. У Давидо-гареџијској пустињи у Грузији било је 12
манастира, у којима су се вековима подвизавали многи иноци. 1615 год. нападне на
Грузију шах Аббас I и сву је опустоши, и безброј хришћана исече. Једном идући у
лов, у само свитање Ускрса, виде он у планини многобројне светиљке. То беху иноци
из свих 12 обитељи у литији око цркве Васкрсења Христова, са свећама у руци. Када
шах сазна, да су то монаси он запита с чуђењем: "зар још није сва Грузија предана
мачу?" и нареди војницима, да одмах иду и све монахе исеку. Ангел Божји јави се у
том игуману Арсенију и објави му блиску смрт. Арсеније саопшти то свој братији.
Тада се сви причестише пречистих тајни и приготовише за смрт. У том нападачи дођу,
и исеку на комаде најпре игумана, који први пред њих изиђе, а потом и све остале.
Чесно пострадаше сви, и неувелим венцима се увенчаше 1615 год. Тако се завршила
историја ових знаменитих манастира, који су кроз више од хиљаду година служили
као огњиште духовне просвете за Грузијанце. Данас постоје само још два: св. Давида
и св. Јована Претече. Цар Грузински Арчил сабрао је све мошти мученичке и чесно
сахранио. Те мошти и до дана данашњега испуштају целебно миро и исцељују болне.
(Житија Светих за данас)
Шест хиљада Божјих угодника
Васкрсу се светлом радоваху,
Шест хиљада човечјих срдаца,
Цело стадо незлобних јањаца!
Са свећама цркву опхођаху,
Слатке песме Васкрсу појаху.
Док вук страшан из поноћне таме
С вучићима гладним не насрну,
Да покоље незлобне јагањце
То не беху јањци но пастири
Намученог рода Грузинскога,
Светитељи и просветитељи,
Све иноци, дивни подвижници
Арсеније смрт предвиде свима,
Па овако збори иноцима:
— Браћо моја, синови Грузије,
Час је дош"о чаша да се пије
Слатка чаша страдања за Христа.
Ево јуре вуци кроз планину
Брже, браћо к пречистом Причешћу.
А по томе крвавом крштењу!
Покајте се за се и за народ,
Па све мисли Богу управите,
Злотворима својим опростите,
Рајска нам се отварају врата
Нек брат сваки сваког прости брата.
Христос воскрес — да ми воскреснемо,
Верни смо му док не издахнемо!
РАСУЂИВАЊЕ
Кад човек одлепи свој ум од земље и отвори га према Богу са жељом да угоди Богу,
тада му Бог открива вољу Своју на разне начине. Св. Петар Дамаскин пише: "ако
човек има свецелу намеру угодити Богу, то га Бог учи вољи Својој или кроз мисли,
или кроз неког човека, или кроз Свето Писмо." Такав човек постане пажљив и
осторожан, и очекује изнутра и споља настављења Божја. За њега престају да
постоје случајности. И цео свет за њега постаје као десетоструна харфа, која не одаје
ниједан звук без прста Божјег.
СОЗЕРЦАЊЕ
Да созерцавам васкрслог Господа Исуса, и то:
1. како се јави двојици ученика на путу за Емаус, и како Га ови не познаше;
2. како тој двојици гораху срца док им Он говораше, и како Га познаше тек кад им Он
благослови и преломи хлеб,
3. како Господ одједном поста невидљив за њихове очи.
БЕСЕДА
о живој нади
Благословен Бог и отац Господа нашег
Исуса Христа, који нас по великој милости
својој препороди за жив нâд васкресенијем
Исуса Христа из мртвијех (I Петр 1, 3)
Ко има мртво надање, браћо, а ко има живо надање? Онај има мртво надање, ко се
нада у мртве ствари; а онај има живо надање, ко се нада у живога Бога. И још, мртво
надање има онај ко се нада у себе и у друге људе; а живо надање има онај ко се нада
у живога Бога. И још, мртво надање има онај ко се нада у срећу и благостање у овом
кратком земаљском битисању, и не простире никакву наду преко гроба; а живо
надање има онај ко се нада у васкрсење и бесмртни живот у царству небеском.
Ваистину, боље је живо надање од мртвог надања, као што је боље живот од смрти;
као што је боља светлост од таме; као што је боље здравље од болести; као што је
бољи ум од безумља. Но ко донесе и показа људима живо надање — ко, и како?
Апостол Петар одговара на ово питање: Господ наш Исус Христос, и то васкрсењем
из мртвих. Нико други до Господ Исус Христос; и ничим другим тако као Својим
сопственим васкрсењем из мртвих. Својим васкрсењем Господ је окрилатио зачмало
надање људско, и пружио га преко гроба, и показао му циљ и сврху и плод иза гроба.
Све ово не тврди неки лаковеран човек но апостол, који се дуго колебао у вери, и
који се три пута одрицао Христа. Зато је његово сведочанство о васкрслом Господу и
о значају васкрсења Његовог неисказано драгоцено за нас.
О Господе васкрсли. Победниче смрти, ишчупај из нас мртво надање и усади живо
надање, молитвама светога Петра, апостола Твога великога. Теби слава и хвала
вавек. Амин.