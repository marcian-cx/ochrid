9. Април
1. Св. муч. Евпсихије. Беше благородног порекла и васпитан добро у вери
благочестивој. У време цара Јулијана Оступника, када у Кесарији управљаше црквом
Божјом св. Василије Велики, овај Евпсихије ступи у брак са девојком угледном. Но не
беше му дано ни једнога дана да поживи у браку. Јер у време његове свадбе деси се
незнабожачки празник са жртвоприношењем идолу Фортуни. Евпсихије са
друговима оде и полупа све идоле у храму, па и сам храм разори. Чувши за ово цар
Јулијан, разгневи се веома и нареди, да се виновници посеку, да се многи хришћани
узму у војску, да се удари огроман данак на хришћане, да се о трошку хришћана
поново сазида храм Фортуни, и да се граду томе одузме почасно име Кесарија (које
му даде кесар Клавдије) и прозове пређашњим именом Маза. Св. Евписхије беше
најпре везан за дрво и мучен љуто, а по том посечен, 362 год. Мало по том опаки цар
Јулијан посети тај град на своме путу за Персију, против које ратоваше. Св. Василије
изиђе му у сусрет и изнесе три јечмена хлеба у знак почасти и гостопримства. Цар
нареди да се светитељу да као уздарје једна шака сена. Рече Василије цару: „ти се
нама ругаш, о царе, ми ти принесмо хлеб, којим се хранимо, а ти нам дајеш скотску
храну коју ти не можеш својом влашћу претворити у храну људску"
. — На то цар
одговори: „знај да ћу те тим сеном хранити кад се вратим из Персије!" — Но злобни
одступник никада се више не врати жив из Персије, јер погибе тамо заслуженом и
неприродном смрћу.
2. Преп. муч. Вадим. У време персијског цара Сапора би и Вадим, игуман једног
манастира и муж чувен због благочешћа, бачен у тамницу са седам ученика. С њима
у тамници беше и неки кнез Нирсан, такође хришћанин. Сваки дан изводише их и
тукоше. Уплаши се кнез Нирсан и обећа напустити веру и поклонити се сунцу.
Сапору то би угодно, но обећа Нирсану дати уз остало и све имање манастира
Вадимовог, ако он својом руком посече Вадима. Нирсан се на то сагласи. С дрхтавом
руком, устрашен од достојанственог лика св. Вадима, он удараше мачем много пута
по врату овога светог мужа, док га једва посече. Но ускоро по том паде у очајање, те
сам себе прободе мачем, и сам од себе прими казну за убиство праведника. Пострада
свети Вадим 376 год.
(Житија Светих за данас)
Мужествени Вадим смрт у очи гледа
И Нирсана жали што га снађе беда
Нирсан с голим мачем пред Вадимом стоји,
Не боји се Бога, ал' се свеца боји
Замахује мачем, замахује, спушта!
Пред витезом божјим — малодушност сушта!
— Нирсане, Нирсане! Вадим њему збори,
На путу за вечност Вадим ти говори:
Порек'о си Христа, лаж си пригрлио,
Самом себи душу сам си погубио.
Ја смрт жељно чекам сваког Божјег сата,
Да од вечног царства отвори ми врата.
Но од твоје руке ја жалих умрети,
И никад те више, кнеже, не видети
Издајника Христа вечна криће тама,
А два пута црња — убицу хришћана —
То изрече светац, па умуче муком,
И Нирсан га закла уздрхталом руком.
Тако лав погибе од плашљива зеца!
Но ког' уби Нирсан? Себе или свеца?
Вечна правда збори: лупеж себи суди
А Божијем свецу ништа не нахуди.
РАСУЂИВАЊЕ
Прича се за Перикла, да је био човек без мало савршене људске лепоте, но да му је
глава била сувише дугуљаста и личила на дулек, тако да је изазивао подсмех кад год
би се појављивао гологлав. Да би сакрили овај његов недостатак овога великог мужа
свога народа, грчки вајари су га увек радили са калпаком на глави. Кад су неки из
незнабожаца знали да скривају недостатке свога ближњега, колико више смо, дакле,
ми хришћани дужни то чинити? Чашћу један другога већег чините (Рим 12, 10),
наређује апостол онима који се држе Христа. Како ћемо рећи, да се држимо Христа
кроткога и пречистога, ако сваки дан трујемо ваздух причама о туђим гресима и
недостатцима? Скривати своју врлину и туђи недостатак — у овоме је главна мудрост
духовна.
СОЗЕРЦАЊЕ
Да созерцавам васкрслог Господа Исуса, и то:
1. како се Он јавља Марији Магдалени у врту, и Марија Га у први мах не познаје,
2. како Он кротко ословљава Марију, и Марија Га познаје и радује Му се, и радост
своју саопштава ученицима.
БЕСЕДА
о потреби смрти ради рода многог
Заиста, заиста вам кажем: ако зрно
пшенично паднувши на земљу не умре,
онда једно остаје; ако ли умре много
рода роди (Јов. 12, 24)
Зашто сејач баца пшеницу у земљу? Да ли за то да би пшеница умрла и иструлела?
Не, него зато да би живела и род родила. Сејући семе сејач и не мисли о смрти и
трулењу семена него о животу и роду његовом. Ваистину, с радошћу сеје сејач семе
своје, не мислећи о смрти семена него о животу и роду. Сејач је Христос Господ, а
људи су пшеница Његова. Он је благоизволео назвати нас пшеницом. Много је и
другог семена на земљи, но ништа није драгоценије од пшенице. Зашто нас посеја
Господ по земљи? Да ли зато да би умрли и иструлели? Не, него зато да би живели и
род родили. Он узгредно помиње нашу смрт, помиње је само као услов живота и
многог рода. Циљ сејања није смрт него живот. Но семе мора прво да умре и да
иструли; и Он то само помиње, јер зна да ми то сви и сувише добро знамо. Само нас
узгредно подсећа на то, док је Његово Јеванђеље у главноме повест о животу, о
животу и роду. О томе нам Он много говори, јер зна да ми то не знамо, и да се гушимо
од незнања и сумње. И не само да нам говори много о животу него нам и показује
живот. Васкрсењем Својим показује нам јасније од сунца живот и род многи. И сва
историја Цркве Његове јесте јасна мапа живота.
О Господару живота несавладљивог, спаси нас од смрти греховне. Избави нас од
смрти душевне. Теби слава и хвала вавек. Амин.