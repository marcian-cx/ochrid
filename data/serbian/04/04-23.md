



Кападокији као син богатих и благочестивих родитеља. Отац му пострада за Христа, и
мајка му се пресели у Палестину. Када порасте Ђорђе оде у војску, где доспе у
двадесетој својој години до чина трибуна, и као такав беше на служби при цару
Диоклецијану. Када овај цар отпоче страшно гоњење на хришћане, ступи Ђорђе пред
њега и одважно исповеди, да је и он хришћанин. Цар га баци у тамницу, а нареди да
му се ноге ставе у кладе а на прси тежак камен. По том нареди, те га везаше на
точак, под којим беху даске са великим ексерима, и да га тако окрећу, док му цело
тело не поста као једна крвава рана. По том га закопа у ров, тако да му само глава
беше ван земље, и остави га у рову три дана и три ноћи. По том преко некога
мађионичара даде му смртоносни отров. Но при свим овим мукама Ђорђе се
непрестано мољаше Богу, и Бог га исцељиваше тренутно, и спасаваше од смрти на
велико удивљење народа. Када и мртваца једног молитвом васкрсе, тада многи
примише веру Христову. Међу овима беше и жена царева Александра, и главни жрец
Атанасије, и земљоделац Гликерије, и Валерије, Донат и Терина. Најзад осуди цар
Ђорђа и своју жену Александру на посечење мачем. Блажена Александра издахну на
губилишту пре посечења, а св. Ђорђе би посечен 303 год. Чудесима, која се десише
на гробу св. Ђорђа нема броја. Нема броја ни његовим јављањима у сну и на јави
многима, који га споменуше и његову помоћ поискаше од онда до дана данашњега.
Разгоревши се љубављу према Христу Господу светом Ђорђу не беше тешко све
оставити ради те љубави: и чин, и богатство, и царску почаст, и пријатеље, и сав
свет. За ту љубав Господ га награди венцем неувеле славе на небу и на земљи и
животом вечним у царству Свом. Још му дарова Господ силу и власт да помаже у
бедама и невољама свима онима који га славе и његово име призивају.


Као младић остави своје место рођења и оде у Анадолију. У неком селу, Соми,
чуваше Лазар овце. Но као хришћанин изазове гнев Турака против себе, и би бачен у
тамницу од некога аге. После дугих мучења нечовечних истјазања, која Лазар
јуначки поднесе из љубави према Христу, овај млади мученик би убијен, 23 априла
1802 год. у својој 28 години. Господ га прими у вечне дворе Своје, и прослави га на
небу и на земљи. Над моштима св. Лазара догодише се многобројна чудеса.
(Житија Светих за данас)
Свети Ђорђе на коњу високу
Од аждаје избави девојку,
На копљу му знаменије крста,
Оружије свето, непобедно,
Тим оружјем аждају порази,
Здраву оцу девојку поврати,
Самог Бога добротом задужи,
Венцем славе Бог му се одужи.
Свети Ђорђе са срцем јуначким,
Све богатство раздаде убогим,
А част светску и славу одбаци
Рад имена Христа Победнога,
Муке прими, муке драговољне,
Тело скруши рад спасења души,
Самог Бога добротом задужи
Венцем славе Бог му се одужи.
Ђорђе свети и победоносни
И сад ходи са копљем крстатим,
Правду брани, неправду кажњава.
Ко га виче с вером и плакањем,
Ко га моли с душевним кајањем,
Ђорђе свети у помоћ му лети.
Ђорђе Бога добротом задужи,
Венцем славе Бог му се одужи.
РАСУЂИВАЊЕ
При некој узбуни у Цариграду у време цара Константина неки озлојеђени људи
одбију нос и уши на кипу царевом у граду. Ласкавци многи пак брзо дођу к цару и,
као са великим гнушањем, испричају цару, како су бунтовници одбили нос и уши на
његовом кипу тражећи од цара да казни преступнике највећом казном. А велики овај
цар опипа се руком по носу и ушима и рекне удварачима: „ја осећам да су ми и нос и
уши читави и неповређени!" Удварачи се постидеше и удаљише. Са оваквом царском
великодушношћу треба ми сви да подносимо увреде од других. И још: с нарочитом
осторожношћу да слушамо потворе на друге људе, које нам удварачи наши
достављају. Вазда пак треба да исповедамо пред Богом и самим собом, да смо ми
гресима својим заслужили и много веће увреде од оних које нам се чине.
СОЗЕРЦАЊЕ
Да созерцавам васкрслог Господа Исуса, и то:





у телу.
БЕСЕДА
о буђењу чистога разума
Ево вам, љубазни, већ пишем другу
посланицу у којима будим напомињањем
ваш чисти разум (II Петр. 3, 1).
Видите ли, браћо, с каквим циљем апостол Петар пише своје посланице? Да пробуди
код људи њихов чисти разум! То апостол сматра за главно. И заиста то и јесте главно.
Јер кад би се у свих људи пробудио успавани чисти разум, не би остало ниједне
људске душе на земљи, која не би поверовала у Христа Господа, која Га не би
исповедила као распетог и васкрслог Спаситеља света, и која не би скрушено
прибегла покајању за учињене грехе по наговору нечиста разума. Ништа тако не
удаљава од Јеванђеља као нечист разум. Шта чини разум људски нечистим? Грех.
Као млеко кад се у њ наспе отров што постане све отровом, тако и разум људски кад
у њ уђе нечист грех сав постане нечистотом. Сваки је грех нечистота; сваки грех чини
разум човеков нечистим, мутним, отрованим. Све знање које има нечист разум јесте
нечисто. Као мутни и прљави ликови предмета у мутном и прљавом огледалу.
Чистоме све је чисто, рекао је други врховни апостол. Док је Адам имао чист разум у
Рају, све његово знање о Творцу и створењима било је јасно и истинито. Но грех је
помрачио и његов разум и разум његових потомака. Онај рајски, чисти разум
безгрешног човека није мртав него је успаван у људима под грехом. Треба га само
пробудити, и он ће онда непогрешно привести човека ка Христу. Зато апостол и
ставља себи у дужност, да код људи пробуди тај првобитни, чисти, јасни, видовити,
од Бога саздани разум. О браћо моја, помозимо у буђењу људи светом апостолу, који
се на крст стрмоглав распе ради своје проповеди, помозимо му бар у колико се нас
самих тиче, и пробудимо сваки свој чист разум. И кад свак од нас то учини, видећемо,
да сви имамо један разум. Јер чист разум је један, док је нечист разум — легион!
О васкрсли Господе, пробуди Ти у нама чисти разум молитвама Твога светог
апостола Петра. Теби слава и хвала вавек. Амин.