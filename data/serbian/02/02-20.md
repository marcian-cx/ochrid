## ЖИВОТИ СВЕТИХ

### 1. Свети Лав, епископ катански
Под вулканском планином Етном, у граду Катани, би Лав свети добрим пастиром и милосрдним наставником људи. Велико попечење имаше око болних и сиротних. И ревност његова за веру би онако исто велика као и милосрђе његово према невољним. Појави се у том граду неки мађионичар Илиодор, који опсењиваше народ разним маштаријама, и веома развраћаше младеж. Једном за време Божје службе уђе у храм Божји и поче своје опсенарије. Свети Лав приђе к њему, веза га једним крајем омофора и одведе на тржиште градско. Ту нареди да се наложи велика ватра, и кад се ватра разгори, он стаде посред огња и увуче у њ и Илиодора. Илиодор сав изгори, а Лав оста жив и нетакнут. Постидеше се од тога сви они који беху залуђени Илиодором и који гледаху у њему неко божанство. А милосрдни и ревносни Лав прочу се по целоме царству као велики чудотворац, који својим светлим чудесима помаже људима. Када сконча свој ток, пресели се душом ка Господу, а из његових мошти потече целебно миро. Скончао у VIII веку.

### 2. Свети свештеномученик Садок
Би епископ у Персији после светог Симеона. Једном у сну јави му се свети Симеон и рече му: "Јуче ја, данас ти!" Ове речи Садок протумачи пастви својој као да значе: лане ја пострадах, ове године ћеш ти. И заиста те године ухвати га цар Сапор са многим клиром и народом и изведе на суд. Прво им нареди, да се поклоне огњу и сунцу као божанству. Одговори Садок: "Ми смо готови усрдно умрети за Бога нашег, али сунцу и огњу нећемо се поклонити". Потом бише мучени и осуђени на посечење мачем. Пред посечење уздиже Садок молитву Богу: "Опери нас, Господе, у крви нашој од грехова наших!" И славно предаде Садок са својим свештеницима и вернима тела смрти а душе Богу бесмртноме. Пострадаше 342. или 344. године.

## ХИМНА ПОХВАЛЕ

Шта је сунце? око што не види.  
Шта је огањ? слуга без памети.  
Цар Сапоре Садоку говори:  
Поклони се сунцу и пламену,

Боговима што владају светом,  
По науци мудрог Зороастра. —  
Садок цару благо одговара:  
- Здравље теби, царе, и весеље,

Но где умни клања се безумном?  
Где словесни слави - бесловесног?  
Сунце - красно како твар Божија,  
Пламен - диван како слуга људи;

Но твар може л' Творца заменити?  
Може л' мртвац место живог бити?  
Је ли слика боља од сликара?  
Је ли рало скупље од орача?

Један Бог је, царе, на небеси,  
Уман, красан, добар и свемоћан,  
Творац света видног и невидног,  
Промислитељ свакога створења,

Дародавац свих добрих дарова,  
Сведржитељ и човекољубац,  
Њега јави Син јединородни.  
Он нас спасе персијске заблуде,

Научи нас стати врх природе,  
И лицем се Творцу устремити,  
Целом душом к небу узвисити,  
Тамо где је наша домовина,

Домовина ангела и људи —  
Садок рече —  
Сапор га посече.

## РАСУЂИВАЊЕ

Финија је вода од земље; финији огањ од воде; финији ваздух од огња; финија електрина од ваздуха. Па ипак је ваздух дебела стихија према духовном свету; и електрина је дебела стихија према духовном свету. Врло је фина електрика, но глас је финији од електрике, мисао је финија од гласа, дух је финији од мисли. Фини је ваздух, и спроводи глас на велику даљину. Фина је електрина, и спроводи светлост на велику даљину. Како ли тек свако дело и свака реч и свака мисао твоја бива спровођена до свих крајева духовнога царства. О како је страшно учинити грешно дело, и рећи грешну реч, и помислити безумну мисао! До како неизмерне даљине набирају се од тога таласи на мору духовном! Но не иди у далеке појединости света непознатога. Главно је да знаш и да мериш како свако твоје дело, реч или помисао, неизбежно чини утисак на четири стране: на Бога и свет духовни, на природу, на људе и на твоју душу. Ако се извежбаш у овом сазнању, достићи ћеш виши ступањ спасоносне опрезности.

## СОЗЕРЦАЊЕ

Да созерцавам Господа Исуса у разговору са Никодимом (Јов. 3) и то:  
1. како Никодим, иако учитељ у Израиљу, савршено не схваташе духовне ствари,  
2. како Господ намерно отпочиње разговор питањем духовног рођења — питањем најнеприступнијим уму Никодимову — да би тиме привео Никодима смерности, а потом даље га обделавао као добру земљу,  
3. како је Никодим у почетку са снебивањем и стидом прилазио Христу (као и данас што многи из учених чине), а после све одважније.

## БЕСЕДА

о суду и осуди  
**Који Њега (Христа) вјерује, не суди му се, а који не вјерује, већ је осуђен** (Јов. 3, 18)

Не суди се ономе ко верује Христа Господа, јер он сам себе суди и исправља стопе своје према светлости која иде пред њим. Као човек у дубокој тами што подешава кораке своје према свећи у руци, тако и онај ко верује Христа, то јест ко се упутио за Христом као за светлошћу у тами живота. А онај ко не верује — већ је осуђен. То јест, онај ко нема путовође на непознатом путу, тек што је корачио први корак, изгубио је пут и залутао. Ко не верује у Христа, осуђен је на незнање, на немоћ, на гнев, на тетурање по кривим и изукрштаним путевима, на порок, на очајање, а можда и на самоубиство. Осуђен је у два света: у овоме свету на бесмислену, телесну и варљиву егзистенцију, а у оном на вечну пропаст. О како је таман пут деце неверовања, и како дубок бездан између сваког њиховог првог и трећег корака!

Господе свемилосни, заиста немамо ни у кога и ни у шта веровати ван Тебе. Ти си наш Спаситељ од таме, греха и смрти. Теби слава и хвала вавек. Амин.