17. Фебруар
1. Свети великомученик Теодор Тирон. Тирон значи регрут. Тек што свети Теодор
беше ступио у војску, у пук Мармаритски, у граду Амасији, када отпоче гоњење
хришћана под царевима Максимијаном и Максимином. Како Теодор не хте крити да је
и он хришћанин, то би потегнут на суд и вргнут у тамницу, и тамница закључана и
запечаћена. Јер, нечастиви судија хоћаше Теодора уморити глађу. У тамници се јави
Теодору сам Господ Христос и охрабри мученика Свога говорећи му: "Не бој се,
Теодоре, Ја сам с тобом, не узимај више земаљске хране и пића, јер ћеш бити у
другом животу, вечном и непролазном, са Мном на небесима"
. У томе се јави
мноштво ангела у тамници, и сва тамница се осветли пресјајно, и стражари тамнички
видеше ангеле у бело одевене, и врло се уплашише. Потом би Теодор свети изведен,
истјазаван и на смрт осуђен. Бачен би у огањ, и предаде душу своју свету Богу
вишњем. Пострадао 306. године.
2. Преподобни Теодосије Бугарин и Роман, ученик Теодосијев. Као монах свети
Теодосије настанио се недалеко од града Трнова где је основао обитељ, која се по
њему прозвала Теодосијева. Видно се истакао на сабору у Бугарској против
богумила 1360. године. Штитећи веру православну на том сабору он је разлозима
посрамио богумиле. Скончао свој земаљски живот у Цариграду 1362. године. Његов
ученик Роман продужио је подвизавати се у Теодосијевој обитељи до своје смрти.
3. Света Маријамна (Марија). Сестра светог апостола Филипа. Путовала са својим
братом и заједно с њим проповедала јеванђеље у Јерапољу и по другим местима.
После мученичке смрти Филипове Маријамна продужи свој мисионарски рад у
Ликаонији, где и сконча.
(Житија Светих за данас)
"He бојте ce света, јер ja свет надвлада'!"
To cy речи свете и онда и сада.
To je мелем прави за све страдалнике,
Највише за дивне Божје мученике.
Нашто се бојати многобојазнога?
O та свет се боји и од хлада свога!
Нашто страх од силних и од властвујућих.
И од смртних твари, стално умирућих?
Ko je c Домаћином, не боји се дома,
Домаћин све види шта у дому има,
A ту ништа нема, што Он не би знао,
E пa слуга Његов што би се бојао?
Па још када чује Господа где вели:
"He бојте сс света!" шта више да жели?
"He бојте се света, јер ја свет надвлада'!"
Христос наш над светом царује и влада.
Теодор се огњу и смрти подсмехну,
Зато доби венце што никад не вену.
РАСУЂИВАЊЕ
Уметник је онај ко из грубог и безобличног камења истеше и изваја облике сличне
живим створењима. Уметник је онај ко из вуне овчије изатка разнобојан ћилим.
Уметник је и онај ко из земљаних цигала сагради величанствен дворац. Но какав
уметник у свету да се сравни с Уметником Христом, који из људи неуких ствара
мудраце, из рибара апостоле, из страшљиваца јунаке, из развратника светитеље?
Али све се мора подати руци уметника да би се створило оно што уметник зна и уме.
И све ствари се у истини подају руци уметника. И људи се морају подати руци
Христовој, да би Он од њих истесао, изаткао или саградио оно што једини Он зна и
уме. Деветнаест минулих столећа сведоче нам, да сви они који се не успротивише,
него се подадоше Христу Уметнику, посташе од грубијана и незналица ангеловидна
деца Божја.
СОЗЕРЦАЊЕ
Да созерцавам Господа Исуса као Уметника над уметницима и то:
1. који од подивљалог од страсти тела људског ствара благородни орган сваке
добродетељи,
2. који од хаоса у души људској ствара козмос, чисто и светло огледало славе Божје,
3. који од облагорођених људи ствара царство непорочних, државу светих —
уметничко дело без примера и без сравњења.
БЕСЕДА
о смрти као спавању
Он рече: не плачите, није умрла него спава.
И подсмајеваху му се знајући да је умрла (Лк. 8, 52-53)
Реч је овде о умрлој кћери кнеза Јаира. И сам Јаир рекао је, да му је кћи умрла, и
слуге његове то су потврдиле. Но Господ Живодавац рече: не плачите, није умрла.
Људи му се подсмеваху знајући да је умрла. Незналице се праве да знају боље од
Знанца. Слепи се праве да виде боље од Видовитог. А када девојка васкрсе и показа
се жива, незналице се зачудише чудом великијем (Мк. 5, 42).
И дан-данас незналице се подсмевају када чују божанску истину. Божанска истина
говори: има Бога живога! а незналице се подсмевају као знајући да Бога нема.
Божанска истина говори: има царства небескога! а незналице се и ту подсмевају као
знајући да царства небескога нема. Божанска истина тврди: васкрснуће мртви! а
незналице и то одричу као знајући да то бити неће. А када се покаже Бог, и јаве
ангели Божји, и објави царство небеско, и васкрсну мртви, онда ће се незналице
зачудити чудом великијем.
Ко може спасти свет од незналица? Нико осим Христа Свезнајућег и Свемоћног. А
чиме се могу спасти незналице? Ничим осим вером у Христа и вером Христу. Ко су
највеће незналице у свету? Они који поричу ма шта што је Христос тврдио, и тврде ма
шта што је Христос порицао. Једном речју: они који мисле да знају нешто насупрот
Христовом знању. То су највеће и најопасније незналице, најопасније и по себе и по
друге.
Браћо моја, знајте да нас све и свако може преварити, само не Христос, Господ и
Пријатељ наш. Он зна увек, а ми не знамо увек, изузев кад гледамо у Њега и
слушамо Њега.
Господе милостиви и премилостиви, помози свима незналицама, да се пре смрти и
Суда зачуде чудом великијем, да би се и они спасли у царству светих Твојих. Теби
слава и хвала вавек. Амин.