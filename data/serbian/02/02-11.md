11. Фебруар
1. Свештеномученик Власије. Родом из области кападокијске. Богобојажљив и
кротак из раног детињства. Због својих великих врлина изабран за епископа града
Севастије. Беше Власије велико духовно и морално светило у том незнабожачком
граду. У време тешког гоњења хришћана свети Власије храбраше своју паству и
посећиваше мученике Христове у тамницама, међу којима нарочито истакнут беше
славни Јевстратије. Када град Севастија оста сасвим без хришћана - једни изгибоше,
други избегоше - тада се старац Власије повуче у планину Аргеос, и тамо се настани
у једној пештери. Дивљи зверови познавши светог човека, прибише се око њега, и он
их нежно миловаше. Но гонитељи нађоше светитеља у том скривеном месту и
поведоше га на суд. Уз пут Власије исцели једнога дечка, коме беше застала кост у
грлу; и на жалбу неке бедне удовице, да јој вук уграбио беше прасе, учини силом
своје молитве, те јој вук врати прасе. Мрачне судије га жестоко мучише, бише и
стругаше. Својом непоколебљивошћу у вери Христовој Власије обрати многе
незнабошце у веру. Седам жена и два детета тамноваху заједно с њим. Жене бише
најпре посечене, потом и дивни Власије са она два детета. Пострада и прослави се
316. године. Народ се моли светом Власију за напредак домаће стоке и за заштиту од
зверова. На Западу пак моле му се још и против гушобоље.
2. Свети мученик Ђорђе Кратовац. Пореклом Србин, из града Кратова. Млади Ђорђе
беше по занату кујунџија, а по срцу и души уверени и богомољни хришћанин. Тек му
беше осамнаест година када га Турци хтедоше потурчити. Но Ђорђе оста у вери тврд
као дијамант. Тада га Турци мучише многим љутим мукама, и најзад га спалише жива
на ломачи. Пострада за лепу веру Христову 11. фебруара 1515. године у Софији, за
време цара Селима и прослави се славом неувелом на небесима.
3. Света Теодора. Грчка царица, супруга злога цара Теофила иконоборца. По смрти
Теофиловој Теодора се зацари са својим сином Михаилом III. Одмах успостави
поштовање икона на сабору у Цариграду 842. године. Том приликом установљено је
празновање победе Православља, које се до дана данашњега врши у прву недељу
Часнога поста. Ова света, за Цркву заслужна жена, предаде душу своју Богу 11.
фебруара 867. године. У то време потпуног торжества Православља над свима
јересима буду, по Божјем дивном Промислу, послати свети Кирил и Методије међу
Словене као мисионари хришћански.
(Житија Светих за данас)
Чему се ти тако клањаш, хришћанине мој,
Кад се клањаш иконама, хришћанине мој?
- Ja се клањам живом Богу, створитељу мом.
Клањам My се душом целом, срцем и умом.
Телесан сам, па не могу да га сагледам.
Зато лику Његовоме ја се поклањам.
Шта целиваш тако жарко, хришћанине мој.
Кад иконе ти целиваш, хришћанине мој?
- Ја целивам Христа Бога и Спаситеља,
Богомајку, хор ангела и светитеља.
Телесан сам. не могу да их се дотакнем,
Па ликове кад им љубим, срцем олакнем.
РАСУЂИВАЊЕ
Материја није зла сама по себи, како су учили неки хришћански јеретици (као
манихејци) и неки философи. Не само није зла. није она ни једини проносилац зла,
него колико она толико и дух. Сва твар материјална меланхолична је и страшљива
због греха човекова, но није зла. Материја је трулежна, слаба и ништавна у
сравњењу с бесмртним духом, али она није сама по себи зла. А да је зла. зар би
Господ Христос установио Причешће од хлеба и вина, и зар би хлеб и вино назвао
Својим телом и Својом крвљу? Да је материја сама по себи зла, како би се људи
крштавали водом? Како би апостол Јаков наређивао, да се болесници помазују
уљем? Како би освештана водица стајала ван кварежи и имала чудотворно дејство?
Како би крст имао силу? Како би хаљина Христова пронела лековиту силу
Спаситељеву, од које се исцелила жена крвоточна? Како би мошти светитељске и
иконе толико чудодејствовале и толико добра спроводиле људима из царства
благодати? Како би, дакле, могло добро доћи људима кроз зло? Не, не, материја
никако није зла сама по себи.
СОЗЕРЦАЊЕ
Да созерцавам Господа Исуса као доброг трговца, који је дошао у овај свет као на
пазар да да и да узме и то:
1. да да труд Свој, и да прими многобројне плодове радости од тог труда,
2. да да Себе понизити, попљувати, ишамарати, изгребати, избости, распети, да би у
Своју вечну славу увео војску својих верних,
3. да да тело Своје, да би избавио душе безбројне и безбројних.
БЕСЕДА
о расуђивању по телу и по духу
Ви судите по тијелу (Јов. 8, 15)
Тако рече Господ Свезнајући злим Јеврејима — ви судите по тијелу. Јер они беху
ухватили у прељуби једну жену и хтедоше је каменовати због тог телесног греха. Но
Господ прозре у душу женину и виде да се она да још спасти и исправити, наведе ја
на покајање и отпусти. Јер иако учини прељубу телом, ипак душа њена не беше сва
прељубна. Прељубни грех фарисеји су ипак непрестано носили у срцу своме, но они
су то вешто крили, и то нису осуђивали, а осуђивали су само и једино дело телесно
код оних који се у томе ухвате.
Духовни људи суде по духу, а телесни по телу. И дан-данас Јевреји, кажњени и по
целом свету расејани, никако не могу да се науче духовно мислити и судити, него
увек још мисле и суде само телесно, само по спољашности, по одредбама закона
писаног на хартији или у природи — тек никако по духу. Јер кад би се научили судити
људе и дела по духу, они би одмах признали Господа Исуса као Месију и Спаситеља.
Чувајмо се ми хришћани да не судимо само по телу. Чувајмо се, да не будемо брзи
осудити онога ко се због невештине омакне у недело, ни похвалити онога ко се
вештином држи да се не омакне пред људима, а срцем је већ сав у понору греха.
Чувајмо се од заблуде, да људе и природу судимо према чулним утисцима, и старајмо
се да све духом просуђујемо духовно. Гле, ми смо деца духа и светлости, јер смо
крштени.

Господе, дај нам да судимо као што Ти судиш—
не по спољашности, већ по скривеним побудама срца.
Избави нас од суђења по телу.

Теби слава увек. Амин.