31. Јул
1. Св. Евдоким. Рођен у Кападокији од благочестивих родитеља, Василија и
Евдокије. У време цара Теофила (829-842) Евдоким беше млад официр у војсци.
Но и као војник он улагаше сав труд, да живи по заповестима јеванђелским.
Чуваше чистоту своју непорочно, и избегаваше да говорима с којом женом осим
мајке своје; беше милосрдан према беднима, брижљив у читању свештених књига,
и још брижљивији у молитвама Богу. Избегаваше сујетне забаве и празнословље.
„Усред метежа и сујете светске беше као крин усред трња и као злато усред
огња". Због његових необичних добродетељи цар га постави за војводу
Кападокијског. На том високом положају Евдоким се стараше да буде праведан
пред Богом, и праведан према људима. Но по Божјем Промислу сконча рано, у 33
години својој. Његове мошти показаше се целебне. Један сумашедши човек
дотакну се гроба његова и оздрави; тако и једно узето дете устаде и би здраво.
После 18 месеци његова мајка отвори сандук и нађе тело његово као живо, без
икаква знака трулења. И диван мирис дизаше се од тела светитељева. Мошти му
доцније беху пренете у Цариград, и сахрањене у новој цркви Св. Богородице, коју
постројише родитељи овога праведнога Евдокима.
2. Св. муч. Јулита. Из Кесарије Кападокијске. Имађаше, са својим суседом спор
око имања. Овај оде суду и објави да је Јулита хришћанка, што је у то време
значило исто што и бити ван законске заштите. Света Јулита радије се отказа
свога имања него своје вере. Но злобни незнабошци не оставише је на миру ни
после тога, него је мучише и најзад у огњу сагореше, 303 год. И тако ова
следбеница Христова жртвова и имање и тело своје ради вечног спасења душе.
3. Св. Јосиф Ариматејски. Благообразни Јосиф, богати човек, члан Синедриона
јеврејског и потајни следбеник Христов (Мат. 27, 57; Јов. 19, 38). Он је скинуо
тело Христово с крста, заједно с Никодимом, и положио га у своју гробницу. Због
овога је био окован од Јевреја и бачен у тамницу. Но васкрсли Господ јави му се и
увери га у Своје васкрсење. По том Јевреји га пусте из тамнице и протерају из
отаџбине. Он пође по свету да проповеда Јеванђеље Христово, и ту благовест
донесе и у Енглеску, где се и упокоји у Господу.
4. Св. Јован егзарх. Знаменити свештеник и богослов бугарски из времена цара
Симеона (892-896). Превео на словенски језик Шестоднев Василијев и
Богословље Дамаскиново. Упокојио се мирно у Господу.
(Житија Светих за данас)
Јосиф муж богати и благообразни,
О Христа распета он се не саблазни,
Но кад сунце мркну и земља се стресе,
Он к Пилату оде и вест му однесе
Да је Господ умро, Господ живодавни,
-
Ученик потајни тако поста јавни.
Кад се јавни скрише, тајни поста јаван,
Тако Јосиф мудри за дан поста славан.
Па Христово тело с Никодимом сложи
И у врту своме у гроб нов положи.
Јеврејски шпијуни чуше, доставише,
Јосифа праведног у оков ставише.
У тамници тамној Јосиф тамноваше
Докле Господ његов у Аду светљаше.
Преврташе Јосиф о Христу сећања,
Спомињаше чудна Његова делања,
Чудеса и речи и пророштва многа,
Пред Њим он стајаше у присуству Бога,
А сад - тама свуда, споља и изнутра,
Тамни дани, ноћи, вечера и јутра
После сјајног блеска, од сунца сјајнијег,
О, очајног мрака, од Ада тамнијег!
Но гле изненадно у тамници свану:
Васкрсли се јави робу оковану.
О Јосифе храбри и благообразни
Ни о Васкрслога ти се не саблазни.
О умрлу Христу ти Пилату јави
Па и васкрслога позна и прослави.
Нек те слави чесно земља Британија,
Ти јој први семе спасења посија.
РАСУЂИВАЊЕ
Подвижници у пустињи труде се да одсеку вољу своју и живе по вољи Божјој.
Погрешно мисле неки, да пустињак живи сасвим осамљено. Ниједан пустињак
тако не мисли. Он живи у друштву Бога, и ангела Божјих, и упокојених светитеља.
Где је ум човеков, тамо је и живот човеков. А ум пустињака је у највећем,
најчистијем и најмногобројнијем друштву, у каквоме човек један може бити.
Једанпут авва Марко пребаци св. Арсенију пустињаку: „из каква узрока ти бегаш
од нашега друштва и од разговора с нама?" Арсеније одговори: „зна Бог, да ја вас
волим, али не могу бити заједно и с Богом и с људима. На небу хиљаде, и хиљаде
хиљада, имају једну вољу, а код људи су воље многе и разне. Зато не могу да
оставим Бога па да будем с људима."
СОЗЕРЦАЊЕ
Да созерцавам казну Божју која постиже Авимелеха и Сихемљане (Судиј. 9), и то:
1. како Авимелех помоћу Сихемљана уби седамдесеторицу браће своје;
2. како сам Авимелех по том поби Сихемљане, раскопа им град, и посија со по
њему;
3. како Авимелех после многих победа погибе од једне жене, која с куле баци на
главу његову комад жрвња.
4. како и Сихемљане и Авимелеха стиже клетва Јотама сина Гедеонова.
БЕСЕДА
о последњем чекању
Зато, љубазни, чекајући ово старајте
се да вас он нађе чисте и праве у миру (II Пет. 3, 14).
Шта је наше последње чекање, браћо? У ноћ чекамо дан, у дан чекамо ноћ, па опет
дан, па опет ноћ. Но тачекања нису наше последње чекање. Шта је наше последње
чекање, браћо? У радости стрепимо ишчекујући жалост, у жалости с надом
ишчекујемо радост, па опет жалост, па опет радост. Но ни та чекања нису наше
последње чекање. Наше последње чекање, браћо, јесте чекање Суда Божјега. Кад
дође Суд Божји, страшни Дан који гори као пећ, онда се дочекује свезаслужено:
дан за једне без смене са ноћи, и ноћ за друге без смене са даном; радост за једне
бeз смене са жалошћу, и жалост за друге без смене за радошћу. То је, браћо,
последње чекање људског рода, знао он то или не знао, мислио он о томе или не
мислио.
Али ви, верни, треба то да знате, и ви треба о томе да мислите. То знање нека буде
врхунац свих ваших знања; и та мисао нека управи све друге мисли ваше. Знању и
размишљању о томе приложите још и оно што је најглавније, приложите старање
ваше, да будете чисти и прави (или још тачније преведено: нескверни и
непорочни) и у миру. Старајте се да будете чисти умом и срцем, прави савешћу, и
у миру с Богом. Само тако последње чекање неће вас престравити изненађењем,
нити ће вас низвргнути у ноћ без дана, и у жалост без радости. Као што је све у
животу Господа Исуса изненађење за људе, тако ће бити изненађење и Његов
други долазак у сили и слави. Изненађење је било Његово рођење од Пречисте
Деве, изненађење и Његово сиротовање, изненађење и Његово чудотворство, и
свако дело, и свака реч, и понижење, и драговољна смрт, и васкрсење, и
вазнесење, и црква, и распростирање вере Његове. Изненађење ће бити и Његов
други долазак, изненађење страшније од свих изненађења.
О Господе, о Судијо праведни, како ћемо Те срести необучени у чистоту, и у
непорочност и у мир? Помози нам помози нам, да се колико толико припремимо за
страшни сусрет с тобом. Теби слава и хвала вавек. Амин.