28. Јул
1. Св. апостоли: Прохор, Никанор, Тимон и Пармен. Ова четворица беху из броја
седам ђакона и из седамдесет апостола. Остала тројица ђакона беху: Стефан,
Филип и Николај. Стефан првомученик празнује се засебно 27 децембра, а Филип
11 октобра. Николај није ушао у ред светитеља због своје јереси. А она прва
четворица немају посебних дана празновања, него се сви спомињу у овај један дан,
28 јула. Прохор је био рукоположен од апостола Петра за епископа Никомидијског.
Био је неко време на служби код св. Јована Јеванђелиста, и на острву Патмосу
забележио је откровења, која је чуо са уста св. Јована. По том се вратио у
Никомидију, где уложи велики труд око обраћања народа у веру. Сконча
мученички у Антиохији где би убијен од неверних. - Никанор свети пострада у
Јерусалиму истог дана кад и св. Стефан архиђакон, а ускоро за њим и 2000 других
хришћана, које побише злобни Јевреји. - Тимон беше епископ у Арабији, и
пострада за Христа на крсту. - Пармен умре на очи апостола, и од ових би оплакан
и погребен.
2. Св. муч. Јулијан. У време цара Антонина св. Јулијан пређе из Далмације у
Кампанију Италијанску. Беше млад и красан младић, душом сав предан Господу.
На путу срете војнике царске, који иђаху да хватају хришћане. „Мир вам, браћо!"
ослови их Јулијан. По таквом поздраву и по кротости лица младићева војници
закључише, да је он хришћанин. На њихово питање одговори им Јулијан:
„хришћанин сам,родом из Далмације." Још им Јулијан отворено призна, да путује
с циљем обраћања идолопоклоника к јединоме живоме Богу. Војници га бездушно
тукоше и најзад бацише у неки ров, где 7 дана проведе без икакве људске хране.
Но јави му се ангел Божји, који му даваше небесну храну. Изведен на суд Јулијан
оста тврд у вери као дијамант. Видећи његово мужевство и непоколебљивост у
вери, 30 људи обратише се Христу Господу. Осуђен на смрт св. Јулијан клече и
уздиже молитву Богу, благодарећи Богу за свој мученички подвиг и молећи Га, да
се смилује свима онима који буду поштовали спомен његов. Би посечен секиром, и
предаде дух Богу.
3. Преп. Павле Ксиропотамски. Син цара Михаила Куропалата. Са сјајним
образовањем, са ретком мудрошћу и уједно кротошћу Прокопије (тако се најпре
зваше) беше у својим младићским годинама предмет дивљења целог Цариграда. У
једној повељи цар Роман Старији назива га „највећим од свих философа." Но
бојећи се да му се душа не погорди и не пропадне од људске славе, овај сјајни
младић обуче се једнога дана у рите просјачке и дође у Свету Гору, где прими
монашки чин од знаменитог светитеља Козме. После дугих усамљеничких подвига
он обнови Ксиропотамски манастир, а мало за тим сазида нови манастир Свето-
Павловски, где у старости и сконча. Када се тај манастир освештавао цар Роман
пошље на дар велики део Часног Крста, који се и до данас тамо чува. Каже се за
овога светитеља, да је проповедао Јеванђеље у Македонији и Србији. Претрпео је
многе муке од злог цара Лава Јерменина иконоборца, и упокојио се 820 год. Пред
смрт своју св. Павле рекне братији: „ево стиже час, који је душа моја увек желела
и од кога се тело моје увек страшило."
4. Св. муч. Јевстатије. Овај мученик Христов беше војник у Анкири. Потргнут на
суд он се не убоја никаквих мука но слободно хваљаше име Господа Христа.
Војвода Корнилије нареди, те му провртеше стопала, провукоше конопац и вукоше
човека Божјег до неке реке, па га бацише у реку. Силом Божјом спасен и од рана
исцељен, он се јави војводи потпуно здрав. Када га војвода виде жива, толико се
устраши, да извади мач и самог себе прободе. Јевстатије поживе још неко време и
сконча у Господа, 316 год.
(Житија Светих за данас)
Свет младога Павла високо прослави,
Зато млад царевић царственост остави
И царствени блесак, богатство и силу.
И варошке сплетке, и раскошност гнилу.
Побеже од света, побеже од свију,
У пустињу где се светитељи крију
И подвигом тешким душе спасавају,
Даноноћном хвалом Бога прослављају,
На Атонској Гори Павле нађе место
Да од своје душе прави ново тесто,
Да му душа буде као у детета,
И да центар нађе и себе и света.
Што желео Павле, то и постигао.
На трудноме путу Бог му помогао
Избавио тело од пагубних страсти,
Избавио душу од демонске власти:
Све крстио крстом Христова Распећа
И тело и душу. Па ка' чиста свећа
Од љубави Божје красно запаљена,
Од анђела Божјих к небу узнесена.
Бог младога Павла, што царство остави,
У небеском царству високо прослави.
РАСУЂИВАЊЕ
О незлобивости пише св. Нил Синајски: „потруди се, сине, да свагда будеш прост и
незлобив. Немој да имаш једно у срцу а друго на језику, јер је ово лукавство и лаж.
Буди истинит а не лажан, јер је лаж од лукавог. Не враћај зло за зло; но ако ти
неко учини зло, опрости му, да би и теби опростио Бог. Ако те мучи злопамћење,
помоли се Богу од све душеза онога брата (злотвора), и побећиће злопамћење од
тебе." - Прича се, како се један младић решио био да служи једнога врло ћудљивог
старца, само да би му Бог грехе опростио. У најмучнијој служби издржао 12
година, и представио сеБогу. Неки велики духовник видео душу младићеву у Рају,
где се моли Богу за онога злога старца: „Господе, као што си се смиловао на мене
због њега, смилуј се и на њега по великој доброти Твојој због мене, слуге твога!"
После 40 дана, издахну онај ћудљиви старац, и опет онај духовник виде душу тога
старца упокојену у Царству небесном. Каква прекрасна и чудесна незлобивост
онога трпељивог младића - у истини чудесна!
СОЗЕРЦАЊЕ
Да созерцавам чудесно паљење жртве на камену (Судиј. 6), и то:
1. како се ангел јави Гедеону, а Гедеон отрча па донесе хлеба и меса да угости
ангела;
2. како ангел додирну врхом од штапа хлеб и месо, и подиже се огањ, и спали
жртву.
БЕСЕДА
о неразумном питању неразумних
Где је обећање доласка његова (II Пет. 3, 4)?
Тако питају ругачи светиње Божје. Они који се ругају речима и делима Божјим,
ругају се и обећањима Божјим. Ми верни кажемо: Господ ће доћи, а они се ругају и
говоре: када ће доћи, кад већ није дошао? Ми кажемо: Господ је обећао доћи, а они
се ругају и говоре: гдје је обећање доласка његова? Оци наши, веле, бише и
помреше чекајући долазак Његов, а Он не дође. Зар ћемо Га, веле, још чекати? Да,
браћо, ми Га чекамо, и чекаћемо Га. Он је обећао доћи, и доћиће. И апостол свети
потврђује обећање Господње; гле, он га је чуо из уста самога Господа, из уста из
којих само истина излази. Пред Господом је хиљада година као један дан. Овим
речима апостол затвара уста ругачима а нас учи стрпљењу. Скоро ће две хиљаде
година откако је Син Божји дао обећање, да ће поново доћи у сили и слави, да
спасе верне и казни неверне, а Он још не долази, - говоре ругачи. О ругачи
неразумни, зар су две хиљаде година за Бога тако дуги као и за вас? Зар не
помишљате, да су за Њега две хиљаде година као два дана? Мора ли Он испунити
сва Своја обећања у току два дана? Не жури се Њему, бесмртноме, као што се
жури вама смртнима. Вама се жури, јер ћете ускоро умрети, а Он је бесмртан, и не
боји се смрти. Наћи ће Он вас и у гробовима вашим, кад буде дошао. Пробудиће
вас труба ангелска, и ви ћете устати колико да видите, да је Он истинит, па ћете
онда бити низринути у мрачно царство клеветника, јер сте клеветали Господа
истине, и угонили Га у лаж. Господ не жели, браћо, да ми будемо љубопитљиви
односно дана и часа, кад ће Он доћи; Он само жели, да ми верујемо, да ће Он доћи.
Били ми живи или мртви кад Он дође, ми ћемо видети долазак Његов. Није ли то
доста?
О Господе Боже, Спаситељу наш, научи нас стрпљењу и утврди нас у вери. Ти ћеш
доћи, ми знамо. Теби слава и хвала вавек. Амин.