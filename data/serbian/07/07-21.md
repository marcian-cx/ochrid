21. Јул
1. Св. пророк Језекиљ. Син свештенички, из града Сарира. Одведен у ропство у
Вавилон са царем Јехонијем и многим другим Израиљцима, Језекиљ је живећи у
ропству пророковао 27 година. Био је савременик пророка Јеремије. И док је
Јеремија учио и пророковао у Јерусалиму, дотле је Језекиљ учио и пророковао у
Вавилону. Пророчанства Јеремијина беху дознавана у Вавилону, а пророчанства
Језекиљева беху дознавана у Јерусалиму. И оба ова света мужа саглашаваху се с
пророчанствима један другога. И оба беху озлобљавани и мучени од неверног рода
јеврејскога. Страшна и неслихана виђења имаше св. Језекиљ. При реци Ховару
виде небеса отворена, облак, и огањ и блистање, и четири животиње као
растопљен бакар. Једна животиња имаше лице човечје, друга лавовско, трећа
телеће, а четврта орловско. Лице човечје означава Господа ваплоћеног као човека,
лице лавовско Његово Божанство, лице телеће Његову жртву, лице орловско
Његово васкрсење и вазнесење. Другом приликом показа му се слика васкрсења
мртвих. На име виде пророк долину пуну мртвачких костију сухих, и кад дух Божји
на њих сиђе сви мртваци оживеше и усташе на ноге своје. Још виде најстрашнију
пропаст Јерусалима, када гнев Божји све покоси осим оних који раније беху
обележени грчким знаком званим Тав, а тај знак је као наше слово Т, што је опет
знак крста. Злоба јеврејска не поштеди ни овога светога мужа. Огорчени на њ што
их изобличаваше, Јевреји га везаше коњима за репове и растргоше. Сахрањен у
исту гробницу где и Сим, син Нојев.
2. Преп. Симеон и Јован. Два млада човека оставивши дом и родбину своју, и то
Симеон стару мајку а Јован младу супругу, примише монаштво у обитељи св.
Герасима од игумана Никона, и удаљише се у пустињу, где у најтежим подвизима
проживеше многе године. И подвизима многим умртвише тела своја тако да беху
као два суха дрвета. Једнога дана Симеон рече Јовану, да по наређењу Божјем он
мора да иде из пустиње у народ и тамо послужи Богу. Јован му даде овакве
савете: „Чувај срце своје од свега што будеш видео у свету. До чега се дохвати
рука твоја, нека се не дохвати срце твоје. Када ти уста буду јела, срце твоје нека се
не наслађава. Када ти ноге буду ходале, нека је мир унутра у теби. И ма шта споља
творио, ум твој нека пребива неузнемирен. Моли се Богу за мене, да нас Бог не
разлучи једног од другог у будућем животу"
. Симеон свети прими савет друга
свога, целова га, а по том напусти пустињу и оде у народ да јуродствујући научи
људе и обрати их вери Христовој. Прављаше се луд пред људима, но срце му беше
храм Духа Светога, и у томе храму непрекидна молитва. Имађаше обилну благодат
Божју, те прозираше у све тајне људске на близу и на далеко, исцељиваше људе
од злих духова и других недуга. Играјући по улицама као лудак он прилажаше
људима и шапташе им на уво грехе њихове позивајући их на покајање. Чак се и на
сну јављао грешницима, корео их за грехе и позивао на покајање. Тако неком
незнабожачком глумцу Балију, који јавно исмеваше светиње хришћанске, јави се у
сну св. Симеон укори га и запрети му, те се овај покаја и поста добар хришћанин.
Неки блудни младић с ума сиђе од блуда. Видевши га св. Симеон како лудује,
удари га руком по образу и рече: не чини прељубе! У том часу нечисти демон изађе
из младића, и младић поста здрав.
(Житија Светих за данас)
Виђење Језекиља, од Божије воље:
Широко, широко, непрегледно поље,
Препуно, препуно мртвачких костију,
И глас с неба дође светом Језекиљу:
- Сине човечији, видиш ли те кости?
То на земљи беху некад живи гости
За трпезом мојом, ја их добро служи'
Мало ми се когод ваљано одужи.
Ове мртве кости хоће л' оживети?
Устраши се пророк, предаде се сети:
- Господе, Господе, то ти можеш знати,
Ако ти наредиш, мораће устати.
Тада наста хука, и потрес, и трење,
Виде пророк чудо - мртвих васкрсење!
Дигоше се кости, и кост уз кост леже
Па месо, па жиле - кожа се затеже,
Ужаснути пророк то чудо гледаше
Па срцем и душом Бога прослављаше.
Што је пророк Божји духом прозирао
Васкрсли је Господ јасно показао.
Васкрснуће мртви кад се хтедне Духу,
Сви у живом телу, к'о у новом руху
И верни ће тада с Христом ликовати,
У његовом царству вечно царовати.
РАСУЂИВАЊЕ
Ради користи својих ближњих св. Симеон остави свога јединог пријатеља у свету и
своју мирну келију у пустињи, и направи се јурод. Прича се за Ликурга, краља
шпартанског, како учини велику жртву ради користи својих суграђана. На име: он
издаде строге законе, установљујући потпуно нов систем васпитања омладине и
поретка у држави. Па кад те законе издаде, он рече својим суграђанима, да жели
ићи у Делфе, где беше велико светилиште, но затражи, да му се сви закуну, да ће
верно држати његове законе до његовог повратка. Када грађани сви положише
заклетву, Ликург остави своју земљу и никад се више не врати. Велика је жртва
оставити своју домовину и драговољно живети у туђини ради користи својих
ближњих. Но колико је већа жртва оставити драговољно ум свој и стално се
правити пред људима безуман! Није ли безумље највећа туђина, за коју човек зна?
И живети у тој страшној туђини годинама и годинама, и то све - ради користи
својих ближњих!
СОЗЕРЦАЊЕ
Да созерцавам чудесни прелазак Израиља преко Јордана (Исус. 3), и то:
1. како по сили Божјој а кроз Исуса Навина вода се у Јордану растави, свештеници
с народом пређоше;
2. како свештеници с ковчегом завета, за време док народ прелажаше, стајаху на
суху усред Јордана тврдо;
3. како и ја не треба да се бојим поплаве овог света док год у средини свога бића,
т.ј. у срцу, држим тврдо завет Господњи.
БЕСЕДА
о лажним учитељима
Биће и међу вама лажнијех учитеља,
који ће унијети јереси погибли, и одрицаће се
господара који их искупи (II Пет. 2, 1).
На рату је човек у овоме свету. Непрестана је борба и многобројни су непријатељи.
Међу најопасније непријатеље спадају лажни учитељи. Само ако је ум човеков
уперен уживога Бога, човек ће бити сачуван од ових опасних непријатеља. Лажни
учитељи су или као слепци или као разбојници; први због слепила свога воде у
пропаст и себе и друге, други због ненависти или зависти намерно заводе друге на
крив пут, да им и душу и тело предаду огњу пакленоме. Сам је Господ прорекао:
изићиће многи лажни пророци и превариће многе (Мат. 24, 11). Апостол само
потврђује речи свога Господа. И лажни пророци и лажни учитељи сејаће семе
погибли у народе. То су јереси погибли, којима ће се неки одрицати господара који
искупи људе крвљу Својом пречистом. Многи лажни учитељи већ су се јавили, и
многе јереси погибли као кукољ по свету посејане. Ако знате, браћо, оне јереси
погибли, које свети оци на Саборима осудише, онда ћете умети распознавати
главно семе отрова, које ђаво кроз своје служитеље посеја по њиви, по којој
Спаситељ сејаше чисту пшеницу. Но и ако знате и ако не знате, уперите ум свој у
Господа, оградите се знамењем крста, призовите у помоћ Свету Пречисту и
угоднике Божје, а нарочито свога ангела хранитеља, па се не бојте. При том увек
питајте цркву, и она многоискусна и против свију лажи победоносна, рећи ће вам
шта је истина. Јер ви сте од јуче, а црква је из давнина. Ваша памет мања је од
памети цркве.
О Господе Исусе, Ти си једини пут, једина истина, једини живот. Не дај, Господе, да
се поведемо за лажним учитељима и да од Тебе одступимо. Теби слава и хвала
вавек. Амин.