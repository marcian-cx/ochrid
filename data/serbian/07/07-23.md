



цара Диоклецијана. Пошто се никако не хтеше Христа одрећи, нити жртве идолима
принети, то бише стављени на разне муке: тукоше их камењем, стругаше оштрим
гвожђем, пребише им колена, и најзад тако измучене и више мртве него живе
бацише их у огањ. Сила Божја сачува их неповређене у огњу. Тада их изведоше и
мачем посекоше. Но Господ их прослави и на земљи и у царству Свом небеском.
Чесно пострадаше у Ликији 308 год.


Петар га узе собом из Антиохије у Рим, и у Риму га рукоположи за епископа града
Равене. Дошавши у Равену Аполинарије уђе у дом некога војника Иринеја, коме
исцели сина од слепила, и кроз то обрати цео дом вери Христовој. Исто тако исцели
од неког тешког недуга и жену војеначалника Равенског, те и његов сав дом крсти.
По жељи војеначалника Аполинарије оста у његовом дому на становању. Ту
направи и једну домаћу цркву. И пребиваше у том дому 12 година, проповедајући
Јеванђеље и крштавајући неверне. Од незнабожачких старешина би љуто мучен у
више махова, но свесилна десница Божја подржа га и спасе га. Најзад би осуђен
на прогонство у Илирик (на Балкан). Но лађа, на којој путоваху, разби се од буре
и потону, и одсвих путника спасе се само св. Аполинарије са два војника и три
клирика своја. Чудесно тако спасени војници повероваше у силу Бога
Аполинаријевог и крстише се. Тада Аполинарије пође проповедати Јеванђеље по
целом Балкану, спуштајући се до Дунава. По том се упути у Тракију, где такође
подпритиском великим шираше Јеванђеље Господње. После 3 године рада на
Балкану би протеран натраг у Италију. Он дође у Равену, где му се сви верни
необично обрадоваше. Чувши за ово старешине незнабожачке писаху цару
Веспазијану о Аполинарију као мађионичару, и питаху га да ли да га предаду
смрти као непријатеља њихових богова. На то цар одговори, да га не треба убијати
него само тражити да принесе жртву боговима, или да се из града изагна, јер вели:
„не приличи се да се светимо некоме за богове, јер они сами могу се осветити
непријатељима својим, ако се прогњеве." Но и мимо ове царске наредбе
незнабошци ударише на Аполинарија и ножевима га избодоше. Од тешких рана
овај слуга Божји издахну и пресели се у царство Божје. Мошти св. Аполинарија
почивају у Равени, у цркви његовог имена.
(Житија Светих за данас)
Аполинарије ради Христа Бога
Претрпе мучења велика и многа
Без икаква гнева, без изненађења,
Јер знаде без муке да нема спасења;
Знаде да и Господ не прође без муке
И виде Петрове приковане руке.
И у царство Божје мачем одаслане.
Знаде и за многе к'о јањце заклане
Зато готов беше, и душом приправан,
Да за Христа живог срам отрпи јаван,
И отрпе светац све што адска сила
За мучење верних беше приправила,
Све отрпе светац с вером подносећи
И под муком љутом старећи, старећи.
Па и кад остари мука га не мину,
Под мукама љутим за Христа погину,
Поколења многа јунаштвом задиви -
Не умре но оде - да вечито живи.
РАСУЂИВАЊЕ
Велики учитељи цркве старали су се да науче људе великим истинама не само
речима него и очигледним примерима. Тако Авва Исаија, да би научио монахе, да
неће примити од Бога награду нико ко се не буде у овом животу трудио по Богу,
доведе своје ученике до једнога гумна, где је тежак сабирао овејану пшеницу. „Дај
и мени пшенице"! рече Исаија тежаку. „А јеси ли и ти жњео, оче?" „Нисам"
одговори старац. „Па како хоћеш да добијеш пшенице, кад ниси жњео"? На то
старац рече: „Зар не добија пшенице, онај ко није жњео?" „Не добија," одговори
тежак. Чувши овакав одговор старац се ћутке упути назад. Кад га замолише
ученици да им објасни његов поступак, рече им старац: „ја сам то учинио с
намером да вама покажем, да не ће од Бога примити награде онај ко се не буде
подвизавао."
СОЗЕРЦАЊЕ
Да созерцавам страдање целога народа због греха једнога човека (Исус 7), и то:


покорених Јерихоњана;


Гајана.


БЕСЕДА
о безводним изворима
Ови су безводни извори, и облаци и
магле које прогоне вјетрови, за које
се чува мрак тамни ва вијек. (II Пет. 2, 17).
Нечисте људе назива апостол безводним изворима; оне који иду за тјелесним
нечистотама, и не маре за поглаварство, и који су безобразни и самовољни, и не
дрхћу хулећи на славу, него као неразумна животиња, хуле на оно што не
разумију. О безводни извори, који се са свих страна украшавате, али воду не дајете
- зашто се изворима називате, кад из вас ништа не извире осим жеђи? О облаци и
магле што се тако рогушите као да ћете цео свет потопом потопити кад у вама капи
воде нема, и кад ће вас једнога страшнога часа дах Духа Божјега разбити и у
ништа развејати? Вама није до чистоте, зато се ваљате у телесним нечистотама,
нити вам је до поретка, зато мрзите поглаварство; нити вам је до образа, зато сте
безобразни; нити вам је до воље Божје, зато сте самовољни; нити вам је до
познања истине, зато хулите на оно што се нисте потрудили да разумете. За вас се
чува мрак тамни вавијек. То није Божја воља, то је ваша воља. Тај пут није Бог
одредио, ви сте га сами изабрали. Праведан је Бог, и не ће се огрешити, него ће му
дати по греху његовом, и по непокајаном срцу његовом.
Шта су, браћо, телесне жеље до безводни извори, и сухи облаци и магле? Какав
плод ниче и сазрева од њих, осим чичка и трња, које не потребује дажд? Људи са
телесним жељама равни су својим телесним жељама, не виде се од ових, и биће
суђени према овима.
О Господе, Створитељу душа и тела наших, дај нам благодати Духа Твог Светог, да
и тело и душу у чистоти очувамо и у дан судни обоје чисто Теби, Створитељу и
Богу предамо. Теби слава и хвала вавек. Амин.