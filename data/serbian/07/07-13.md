13. Јул
1. Св. Архангел Гаврил. Овај велики архангел Божји празнује се 26 марта. На
данашњи дан пак славе се и чествују његова јављања и чудеса кроз сву историју
људскога спасења. Држи се да је ово славље установљено прво у Св. Гори у IX веку
за време царева Василија и Константина Порфирогенитних и патријарха Николе
Хрисоверга, а поводом јављања овога архангела у келији једној до Кареје, где је
прстом по камену исписао песму Богородици Достойно естъ. Због тога догађаја ова
келија се назвала и до данас назива келија „Достојно"
. У вези с овим помињу се и
остала јављања архангела Гаврила, као: јављање Мојсеју, кад је овај чувао стадо
Јоторово, којом приликом он је саопштио великом избранику Божјем како је створен
свет и све остало што је Мојсеј после записао у књизи Постања; јављање пророку
Данилу и саопштење тајне о будућим царствима и о доласку Спаситеља; јављање св.
Ани и обећање, да ће родити кћер, преблагословену и пречисту Деву Марију;
многократно јављање св. Деви, док се ова бавила у храму јерусалимском; јављање
Захарији првосвештенику и саопштење о рођењу Јована Претече и кажњавање
истога немилом зато што није поверовао речима његовим; јављање опет св. Деви у
Назарету и саопштење благовести о зачећу и рођењуГоспода Исуса Христа; јављање
праведном Јосифу; јављање пастирима код Витлејема; јављање самом Господу у
врту Гетсиманском, када је он Господа као човека крепио пред страдање; јављање
женама мироносицама, и т. д.
2. Св. Јулијан еп. Кеномански у Галији. Неки мисле, да овај светитељ нико други
није до Симон прокажени, исцељени од Господа. Апостол Петар постави га за
епископа и посла у незнабожачку Галију, где св. Јулијан претрпе велике беде но
успе да обрати у веру Христову многи народ. Када крсти кнеза Дефенсона, тада се и
многи поданици овога кнеза приволеше вери правој. По благодати Божјој чињаше
велика чудеса: болне исцељиваше, демоне изгоњаше и мртве васкрсаваше. Сконча
свој живот мирно, и у време своје смрти јави се усред дана кнезу Дефенсону, када
овај беше за ручком.
3. Преп. Стефан Саваит. Братучед св. Јована Дамаскина. Подвизавао се у манастиру
св. Саве Освештеног, по чему је и прозван Саваит. Велики подражатељ живота св.
Саве и сјајна звезда међу монасима Палестинским. Упокојио се у Господу 794 год. у
69 години свога живота.
4. Преп. Сара Мисирска. Као девица отишла на подвиг и 60 година подвизавала се на
обали реке Нила, недалеко од Александрије. Својим примером привукла многе
женске к монашком животу. Упокојила се у Господу 370 год.
(Житија Светих за данас)
Кад се свети Јулијан представи,
Диван пастир стада Христовога,
Књаз Дефенсон, духовно му чадо,
За обедом с велможама беше,
За обедом у сред бела дана.
Наједном се књаже загледао,
Необичну прилику видео:
Насред собе Јулијан стајаше,
У ризама златом позлаћеним,
К'о владика у Божијем храму,
У светлости некој необичној;
Са осмехом на књаза гледаше.
Покрај њега три ђакона светла,
Са свећама у белим рукама.
Та прилика сијну и промину.
Књаз устрашен на ноге скочио,
Велможама својим говорио:
„Ево видех оца Јулијана,
„Светитеља, нашег крститеља,
„Мора да се с душом раставио
„У небеско царство одселио"
.
Па се књаже на пут отиснуо,
Док не стиже у дом Јулијанов,
Како стиже тако и дознаде:
„Душу Богу Јулијан предаде"
.
РАСУЂИВАЊЕ
Просту одећу краси човек, а раскошна одећа краси човека. Проста одећа привлачи
пажњу на човека, а раскошна одећа привлачи пажњу сама на себе. Страст за
раскошним оделом просто испија и суши душу људску. Ово је прави разлог зашто је
црква од увек устајала против раскоши у одевању и препоручивала простоту. Међу
безбројним светитељима хришћанским не помиње се ниједан, коме је раскошно
одело помогло да се посвети. Многи велики и мудри цареви, не само хришћански
него и незнабожачки, љубили су простоту у одевању. Тако прича се за цара Августа
Октавијана, у време кога се родио Господ Христос, да је он носио по једну просту
одећу, коју му је изаткала жена, или сестра, или ћерка. За цара Карла V прича се, да
је носио тако просто одело, да су и обични грађани поданици његови, одевали се
боље. Славни грчки војсковођа Филопомен би једном позван на ручак од некога
човека, у чију кућу он раније није никадулазио. Филопомен дође у госте нешто
раније. Домаћин небеше још дошао, а домаћица није познавала лично Филопомена,
те видећи овога у сасвим простом оделу помисли, да је то неки од слугу
Филопоменових, који је послат напред да јави долазак војсковође и њенога мужа. С
тога му заповеди да насече дрва. Филопомен се драговољно покори заповести и поче
сећи дрва. Када домаћин стиже и виде свога великог госта шта ради, ужасну се и
упита га? „ко се усуди да дâ такав посао Филопомену?" Мирно одговори војсковођ:
„одећа моја"
.
СОЗЕРЦАЊЕ
Да созерцавам превелико стрпљење Божје према неверном роду јеврејском и
заслужену казну (IV Мојс. 14), и то:
1. како Бог учини многобројна чудеса на очи Израиљцима, и како ови осташе упорни
у неверовању и викаху на Мојсеја;
2. како их Бог казни, да 40 година лутају по пустињи и сви изумру осим Исуса Навина
и Халева;
3. како и од нас неки умиру у пустињи чулности и не улазе у земљу духовног меда и
млека, у царство Христово.
БЕСЕДА
о неопходној трезвености у борби против ђавола
Будите тријезни и пазите, јер
супарник ваш, ђаво, као лав ричући
ходи и тражи кога да прождере (I Пет. 5, 8).
Православни монаси уздигли су трезвење и пажњу - трезвеніе и вниманіе - до
подвига. Трезвен дух мора бити да би осетио опасност, и пажљив да би распознао с
које стране опасност долази и од кога.
Пази, дете, да на змију не станеш, да у јаму не паднеш, да се с вуком не сретнеш, да
у дубоку воду не загазиш, да с пута у шуму не залуташ! Тако мајка саветује дете
своје бојећи се за његово тело. Не с мањом љубављу црква саветује човека бојећи се
за његову душу. Будите, децо, тријезни и пазите! Стари вам супарник, ђаво, не
одмара се и не спава, него слично гладном лаву ходи и тражи кога да прождере.
Тријезните се и пазите, јер ви сте као овце а он је као лав. Кад овце осете смрадни
мирис вука, оне беже своме чобанину. Трезните се и ви и осетите смрад ђавола кад
вам се приближује и бежите одмах под окриље пастира свога Христа Господа. А
смрад ђавола осетићете кроз помисли своје, кроз осећање своје, кроз намере своје,
кроз похоте телесне. Све што будете помишљали, уображавали, осећали,
намеравали, желели на супрот Христа и закона Христова, знајте, да је то замка
ђаволска, смрад ђаволски, - знајте, и бежите своме Пастиру управљајући к Њему сав
ум и све срце и сву душу и тело своје.
Господе Исусе, Пастиру наш трезвени и пажљиви, учини нас у сваком часу
трезвеним и пажљивим, да нас непријатељ наш не изненади и не прождере. Теби
слава и хвала вавек. Амин.