11. Мај
1. Свети Кирил и Методије Равноапостолни. Браћа рођена, родом из Солуна, од
родитеља знаменитих и богатих, Лава и Марије. Старији брат Методије као официр
проведе десет година међу Словенима (македонским) и тако научи словенски језик.
По том се Методије удаљи у гору Олимп и предаде монашом подвигу. Ту му се
придружи доцније и Кирил (Константин). Но када хазарски цар Каган потражи од
цара Михаила проповеднике вере Христове, тада по заповести царевој ова два брата
буду пронађени и послати међу Хазаре. Убедивши Кагана у веру Христову, они га
крстише са великим бројем његових доглавника и још већим бројем народа. После
извесног времена они се врате у Цариград, где саставе азбуку словенску од тридесет
осам слова, и почну преводити црквене књиге с грчког на словенски. На позив кнеза
Растислава оду у Моравску, где веру благочестиву распростреше и утврдише, а
књиге умножише и дадоше их свештеницима, да уче омладину. На позив папе оду у
Рим, где се Кирил разболе и умре 14. фебруара 869. године. Тада се Методије врати
у Моравску и потруди се до смрти на утврђењу вере Христове међу Словенима. По
његовој смрти - а он се упокоји у Господу 6. априла 885. године - ученици његови,
петочисленици, са светим Климентом као епископом на челу, пређоше Дунав и
спустише се на југ, у Македонију, где, из Охрида, продужише међу Словенима посао,
започети Кирилом и Методијем на северу.
2. Свештеномученик Мокије. Римљанин по рођењу, и свештеник у Амфипољу, граду
македонском. Пострадао за време Диоклецијана. Молитвом сокрушио кип бога
Диониса, чиме неке од незнабожаца огорчи против себе а неке опет приведе к вери.
Посечен за Христа 295. године.
3. Свети Никодим, архиепископ пећки. Овај велики јерарх беше Србин по рођењу.
Подвизавао се у Светој Гори, и био игуман Хиландара. По смрти Саве III буде изабран
за архиепископа "всеја сербскија и поморскија земљи" 1317. године. Он је крунисао
краља Милутина 1321. године. Превео је Јерусалимски типик на српски. У
предговору ове књиге он каже: "Свемогући Бог, који зна немоћ нашу, даће нам моћ
духовну, но ако ми прво труд покажемо"
. Искрено је волео подвижнички живот, и
трудио се на искорењивању богумилске јереси и утврђивању вере православне.
Упокојио се у Господу 1325. године. Чудотворне мошти почивају му у манастиру у
Пећи.
(Житија Светих за данас)
Муслимански вођи питали Кирила:
Каква би то лица три у Богу била?
Ако је Бог један, откуда три лица
Наш је Бог једини, ваша су тројица!
Одговара Кирил: није тако, није.
Но ко сјајно сунце што у подне грије,
Па светлост, топлоту, и круг свој имаде,
To je бледа слика божанске Тријаде.
Три божанска лица a једна суштина
Кроз Христа је ова јављена истина.
Никад смотан човек ово не докучи.
Ово сам Бoг јави, ово Црква учи.
РАСУЂИВАЊЕ
У табору сараценском упитају св. Кирила: „Како хришћани могу ратовати и опет
одржати заповест Христову o мољењу Богу за непријатеље њихове?” На то св. Кирил
одговори: ,,Ако су у једном закону написане две заповести и дате људима на
извршење, који ћe човек бити бољи извршитељ закона: онај који испуни једну
заповест или онај који испуни обе?” На то му Сарацени одговоре: „Несумњиво онај
који испуни обе заповести.” Продужи св. Кирил: „Христос Бог наш заповеди нам да
се молимо Богу за оне који нас гоне, и да чинимо добро и њима; но Он исти нам је још
рекао: већу љубав нико не може јавити у овом животу него ако ко душу своју положи
за другове своје. И зато ми подносимо увреде, које непријатељи чине нама
појединачно, и молимо се Богу за њих; но као друштво ми се заступамо један за
другог и полажемо душе своје, да не бисте како ви пленећи браћу нашу не запленили
c телима и душе њихове и не погубили их и телом и душом.”
СОЗЕРЦАЊЕ
Да созерцавам дејство Бога Духа Светога на апостоле и то:
1. како од простих прави мудре,
2. како од немуштих прави речите.
БЕСЕДА
о неодољивости воље Божје
И рекох: не ћу га више помињати нити ћу више говорити у име његово; али би у срцу
мом као огањ разгорео, затворен у костима мојим, и уморих се задржавајући га, и не
могох више (Јерем. 20, 9)
Ако још неко сумња, да је Бог говорио кроз пророке, нека прочита ову исповест
великог пророка Јеремије, и нека више не сумња. Пророк исповеда, да је се био
решио, да више не говори у име Господње. Зашто? Зато што је мало ко обраћао
пажњу речи његовој, а ако је неко и обраћао пажњу, пророк је од тога трпео поругу
и подсмијех сваки дан. Па кад се решио да ћути, да ли је уистини заћутао? Не, није
могао: уморих се задржавајући, и не могох више! С неодољивом силом Дух Божји је
навалио био на њ да говори, и он је морао да говори. Није, дакле, ствар пророка ни
хоће ли говорити ни шта ће говорити: то је ствар Духа Божјег Свесилног. А пророк је
само изабрано оруђе Духа Божјег Свесилног. Тако је написано цело Свето Писмо —
не по вољи човека но по вољи Бога, и не по уму човековом но по уму Божјем.
Како се пак осећа реч Божја кад уђе у пророка од Духа Божјега то објашњава велики
Јеремија из свог личног доживљаја: би у срцу мом као огањ разгорео, затворен у
костима мојим. То значи надахнуће од Духа Божјега Свесилнога. Под таквим
неодољивим унутрашњим притиском — као под притиском огња затвореног у костима
— писали су свети Божји људи. И многи од њих узвикнуо је: уморих се задржавајући
га, и не могох више! Ко ће се противити Духу Божјем без казне и погибли? Ко ће Му
одолети кад Он хоће нешто да каже или учини?
О браћо моја, неодољиво је дејство Бога Духа Светога!
О Душе Божји Свесилни, управи нас неодољиво на пут спасења. Теби слава и хвала
вавек. Амин.