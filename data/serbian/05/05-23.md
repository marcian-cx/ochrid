22. Мај
1. Свети мученик Василиск. Сродник светог Теодора Тирона. Би мучен заједно са
Евтропијем и Клеоником. Када ова последња двојица бише распети, и издахнуше 3.
марта, Василиск би враћен поново у тамницу. У том се деси смена царских
намесника, те Василиск оста дуго тамнујући. Са сузама мољаше се Василиск Богу, да
Њему не ускрати мученичку смрт. И по дугој молитви јави му се сам Господ Исус,
обећа му испунити жељу и посла га у његово село, да се поздрави са мајком и
браћом. У том дође нови намесник Агрипа и у граду Амасију учини Господ преко
Свога мученика велика чудеса, због којих многи народ поверова у Христа. Агрипа
нареди мученику да принесе жртву Аполону. "Аполон значи губитељ!" рече
Василиск, и усрдном молитвом скруши идола у прах и небесним огњем спали храм.
Уплашени Агрипа приписиваше све то мађијама, и нареди те Василиска мачем
посекоше. У том Агрипа полуди, и у лудилу оде на губилиште, нађе мало крви
мученикове у прашини и привеза је себи под појас, од чега поста здрав. Дошавши
себи, он се крсти. Доцније неки Марин, грађанин Комански (Комани управо зваше се
место погубљења Василискова), подиже цркву на моштима мучениковим, у којима
многи болесници нахођаху исцељење.
2. Свети мученик Јован Владимир, краљ српски. Беше од рода кнежевског из
Захумља. Деда му се зваше Хвалимир, а отац Петрислав. Као владар мудар,
милостив, кротак, девствен и храбар. Усрдно се Богу мољаше и драговољно цркве
зидаше и помагаше. Али имађаше тешке борбе и изнутра и споља, изнутра са
јеретицима и богумилима, а споља са завојевачима: царем Самуилом и царем
Василијем. Самуило га преваром зароби и баци у тамницу. Када тамноваше, јави му
се ангел Божји и предсказа му, да ће скоро бити ослобођен тамнице, али ипак да ће
мученички скончати. Познавши га боље, Самуило га заволи и даде му своју кћер
Косару за жену. Када умре Самуил, зацари се син његов Радомир. Но двојуродни
брат Радомиров Владислав уби Радомира, па онда дозва на превару Владимира те и
овога посече 1015. године. Мошти овога светог краља мученика почивају нетљене у
његовом манастиру код Елбасана и на њима се кроз векове дешаваху, и дан дањи
дешавају, многобројна чудеса. Код манастира Светог Наума, 1925. године подигнута
је црква овоме крунисаном мученику као ктитору овога славног манастира.
3. Други васељенски сабор. У време цара Теодосија Великог овај сабор би сазван
381. године у Цариграду, да утврди учење православно о Духу Светоме, о коме криво
учаше тадашњи архиепископ цариградски Македоније. Овај духоборни архиепископ,
наиме, учаше као да је Дух Свети твар Божја а не ипостас божанска, равна ипостаси
Оца и Сина и с овима једнобитна. Македоније би од сабора осуђен, а Никејски Символ
Вере допуњен још учењем о Светом Духу.
4. Свети праведни Мелхиседек, цар салимски. Савременик праоца Аврама. По
речима апостола Павла он је био као цар и свештеник праобраз Господа Исуса
Христа (Јевр 7).
(Житија Светих за данас)
Мелхиседак, цар Салимски,
Имаде ли кога свога?
Он цар беше и свештеник
Највишега Цара — Бога
Од Аврама већи беше,
Тајна беше и остаде.
—
Он Аврама благослови,
Аврам њему данак даде.
Цар у свету и свештеник,
Он праобраз Христу поста,
Мир и правду он најави —
Тајна беше, тајна оста.
Нe зна му се род ни конац,
Ни дужина земног века.
Ал' се знаде да бејаше
Диван узор од човека.
Диван узор од човека.
Цара, свеца, праведника.
Мелхиседек тиме поста
Пророк Христа и — праслика.
Без иједне речи пророк,
Но прекрасном тек личношћу;
Без иједне речи пророк.
Пророк — правдом и милошћу.
РАСУЂИВАЊЕ
Како је Мојсеј могао постити 40 дана? Како су многи хришћански подвижници могли
живети, и то дуговечно живети. у крајњој уздржљивости од јела и пића? Телесном
човеку, који не зна за духовни живот, то je немогуће веровати, Немогуће му је то и
доказати, јер поимање тога постиже се само опитом. Кад су св. Василиска мучитељи
држали три дама без хлеба и воде, па му онда понудили да једе, он одбије говорећи
да није гладан. „Ја сам,” вели, ,,испуњен бесмртном храном, и нећу да примам
смртну. Вас храни земаљски хлеб, a мене небесна реч Божја; вас весели вино, a мене
благодат Светога Духа; вас засићава месо, мене пост; вас крепи сила, телесна, a
мене Крст Христов; вас богати злато, a мене љубав Христова; вас красе одела, a мене
добродетељ; ви се веселите смехом, a ja сe утешавам духом кроз молитву.” Ево
човека, једног од многих, и многих, на коме се потврдила реч Христова: не живи
човјек o самом хљебу но свакој ријечи која излази из уста Божјих (Мат. 4, 4)!
СОЗЕРЦАЊЕ
Да созерцавам благодат Бога Духа Светога у таинству крштења и то:
1. како та благодат чисти човека од првородног греха,
2. како га она учвршћује у грађане слободе Христове.
БЕСЕДА
о телима људским као храмовима
Или не знате да су тјелеса ваша црква Светога Духа који живи у вама; којега имате од
Бога, и нијесте своји? Јер сте купљени скупо (1 Кор. 6, 19—20)
Због чега су, браћо, телеса наша постала црквом Светога Духа? Због тога што смо
плаћени скупо. Господ Христос платио нас је Својим бригама, трудовима, мукама и
смрћу. Због те цене ми смо се удостојили да будемо црквом Светог Духа.
Но неко ће рећи: та цена је давно плаћена, а ми живимо 20 столећа после тога?
Свеједно: цена није плаћена за једно време и за једно поколење него за сва времена
и за сва поколења од Адама до Страшнога Суда. И ако се још буду на земљи родиле
милијарде и милијарде људских бића, за све њих је цена већ плаћена. Цена је тако
велика и богата, да кад би се сав песак морски претворио у људе, она би била
довољна.
Од кога тренутка, браћо, телеса наша постају црквом Светога Духа? Од тренутка
нашега крштења. Цена је плаћена за све људе, али црквом Светог Духа постају само
они који се крсте.
Каква је последица, браћо, тога што Свети Дух живи у нама? Последица је та, што ми
више нисмо своји. Када се Дух Свети усели у наша телеса, тада је Он господар над
нама а не ми над њим ни над собом. Тада смо ми, браћо, својина Бога Духа Светога.
А шта значи то, браћо, да на Тајној Вечери, када Господ опра ноге и Јуди и када Јуда
прими од Господа залогај хлеба тада, вели се, уђе у њега сатана (Јов. 13, 27)? О да
стршаних речи! О да страшне казне за богоиздајство! Не значи ли то, браћо, да кад се
и ми одрекнемо Бога који нас пере и храни, Дух Божји излази из нас а усељава се на
Његово место сатана? О да тешка значења! О да грозне опомене свима нама
крштенима! Дух Свети се уселио у нас при крштењу и направно од нас храм Себи. Но
Дух Свети не станује у нама насилно него по нашој доброј вољи. Ако погрешимо
против Њега, он се исељава из нас; место Њега улази сатана, и наш телесни храм
претвара се у свињац.
О душе Свети Свеблаги, не остави нас. Смилуј се и опрости нам. Теби слава и хвала
вавек. Амин.
23. Мај
1. Свети Михаил, епископ синадски. Овај свети и умни јерарх посвети себе од
детињства на службу Христу. Подвизаваше се заједно са светим Теофилактом
Никомидијским. Једном у сушно време ова два светитеља својим молитвама
низведоше обилан дажд на земљу. Због свог подвижничког и девственог живота од
своје ране младости, би изабран и посвећен од патријарха Тарасија за епископа
синадског. Участвовао на VII васељенском сабору. По жељи царевој ишао калифу
Харун-ал-Рашиду да води преговоре о миру. У време злога Лава Јерменина свргнут
са престола архијерејског због поштовања икона и послат у изгнанство, где у беди и
сиромаштини сконча оставши до краја веран Православљу и 818. године пресели се
у царство Христа Цара.
2. Преподобни мученик Михаил. По смрти својих родитеља овај Михаил раздаде све
своје имање сиромасима, а он оде на поклоњење светињама у Јерусалим. Потом
ступи у обитељ светог Саве Освећеног где се замонаши. Беше Михаил сасвим млад и
красан лицем, но од многог поста сух и блед. У то време владаху Јерусалимом
Арапи. Једног дана посла Михаила његов духовни отац у град да прода рукодеље. На
улици га срете шкопац царице арапске и поведе царици да покаже своје рукодеље.
Када царица виде красна монаха, разгори се нечистом похоти и предложи монаху
грех телесни, као негда жена Пентефријева целомудреном Јосифу. Када Михаил
одби скверни предлог и поче да бежи, гневна царица нареди да га бију штаповима а
потом да га воде цару с оптужбом као тобож да је хулио веру Мухамедову. Цар му
предложи да прими веру Мухамедову, но он одби. Тада му дадоше неки јак отров, да
би га отровали; он испи отров, и не би му ништа. Онда нареди цар те га посекоше
мачем усред Јерусалима. Монаси нађу тело његово и пренесу у обитељ светог Саве,
где га чесно сахране. Пострада свети Михаил за Христа и прослави се у IX веку.
3. Преподобна Ефросинија, кнегиња Полоцка. Ћерка Всеслава, кнеза Полоцког.
Када је родитељи хтедоше обручити, она одбеже у женски манастир и замонаши се.
Трипут јој се јавио ангел Господњи и показао јој место где она има устројити нови
девички манастир. Привукла у монаштво и своју сестру Евдокију, и многе друге
девојке из великашког сталежа. Једна рођака њена, Звенислава, по рођењу кнегиња
Борисовна, донесе све своје благо, хаљине и драго камење па рече: "Све красоте
овога света сматрам ништавним, а ове украсе спремљене за брак дајем цркви
Спаситељевој, и сама желим обручити се с Њиме у духовни брак и потклонити главу
моју под Његов благи и лаки јарам"
. Ефронисија и њу замонаши и даде јој име
Евпраксија. У старости пожели Ефросинија да умре у Јерусалиму, и Богу се мољаше
за то. Бог јој услиши молитву те, заиста, када посети Јерусалим тамо и сконча. И би
сахрањена у манастиру светог Теодосија 23. маја 1173. године.
(Житија Светих за данас)
Зла царица Михаила тужи,
Да он веру исламску наружи,
Цар иноку чудан предлог чини,
Да ће њега сином да усини,
Само веру да остави праву.
И к'о муслим да обрије главу.
Инок срце молитвама грије
И султану у лице се смије:
— Мислиш царе, од мене си јачи?
Смрт за мене нови живот значи.
Душа моја за светом не мари.
Ево три ти ја предлажем ствари:
Ил' се крсти крстом правовериш,
Ил' се убиј мачем крвожедним.
Ил' ме пусти оцу духовноме,
Да се вратим манастиру своме.
—
Наљути се царе господаре:
Мачем севну глава свецу паде,
Душу свету ангели узеше
И у царство Христово однеше.
РАСУЂИВАЊЕ
Духован човек тумачи све ствари и све појаве у природи на духован и симболичан
начин, и из свега извлачи корист за душу своју. Једанпут дођу братија св. Јовану
Колову и почну му причати како је пала добра киша и залила палме, и како су нове
гране на палмама почеле да бујају, тако да ће монаси имати материјала за своје
рукодеље. Св. Јован замисли се, па рече братији: „Исто тако и Дух Свети силази у
срца светитеља, те се обнављају и пуштају изданке страха Божјега.”
СОЗЕРЦАЊЕ
Да созерцавам благодат Бога Духа Светога у таинству крштења и то:
1. како та благодат даје силу души и следује Христу Господу,
2. како је она залога Божјега усиновљења крштеног човека.
БЕСЕДА
о томе како не треба жалостити Духа Божјега
И не ожалошћавајте Светога Духа Божијега, којијем сте запечаћени за дан
избављења (Еф. 4, 30)
„Печат дара Духа Свјатаго" — речено је, браћо, над сваким од нас, који смо се
крстили водом и Духом. Дух Божји нама је дат не по заслузи нашој — да нико то и не
помисли — него по милости Бога Живога. И у обичним одношајима међу људима
радостан је онај ко дар даје, радостан и онај ко дар прима. Даровање је радовање на
обе стране. Што већи дар — већа и радост. Радује се и Бог када даје благодат Духа
Свог Светог, како да се не радују људи који примају. Сиромах који прима, обично се
више радује од богаташа који даје — како да се не радују бедни људи који примају
огроман дар од богаташа Бога.
Чиме људи жалосте Духа Божјега? Апостол, који је заповедио да не жалостимо Духа
Божјега, одмах додаје и чиме се тај Дух жалости: сваком горчином, и гневом, и
љутином, и виком, и хулом (псовком), и сваком пакошћу. То све да се узме од вас,
говори апостол. Једном речју: Дух Божји се жалости сваким грехом нашим. Нека се
узме од нас сваки грех, и Дух Божји ће бити радостан, н ми ћемо се радовати од
Њега. Кад имамо у кући некога високог госта, ми се старамо да чинимо све оно што
је томе госту угодно. А зар може бити већи гост од Духа Божјега Светога? Па кад је
Он највиши и најжељенији гост наш, треба да уложимо највеће старање да Њему
угодимо. А ми знамо чиме се угађа Духу Божјем — оним истим чиме и Христу Господу.
А Господ је рекао: ако имате љубав к мени, заповијести моје држите (Јов. 14, 15).
Ко, дакле, држи заповести Христове, тај има љубав и према Сину држећи заповести
Његове, тај угађа Оцу и Духу Светоме. Нарочито препоручује апостол благост,
милост и праштање. Ако смо благи, ако смо милостиви, ако праштамо један другом,
тиме угађамо Духу Божјем, који гостује у срцима нашим. И радује се тада Дух Божји
у нама, и цело биће наше тада трепери од неке радости неисказане.
О браћо моја, старајмо се да не ожалостимо Госта Највишега, који нам долази с
даровима пребогатим.
О Боже Душе Свети, опрости нехат наш према Величанству Твоме бесмртноме, и не
остави нас, празне и ништавне без Тебе. Теби слава и хвала вавек. Амин.