4. Мај
1. Света мученица Пелагија Тарсанка. Рођена у граду Тарсу, од родитеља
незнабожних, но знаменитих и богатих. Чувши од хришћана за Христа и за спасење
душе, она се разгори љубављу према Спаситељу и у души беше сва хришћанка. У то
време беше страшно гоњење хришћана. Догоди се, да се сам цар Диоклецијан
заустави у Тарсу, и да се за време његовог бављења у том граду његов син, царевић,
заљуби смртно у Пелагију, и хтеде је узети за жену. Одговори Пелагија преко своје
зле мајке, да се она већ обрекла своме небесном Женику, Христу Господу. Бежећи
од сквернога царевића и од своје зле мајке, Пелагија потражи и нађе епископа
Клинона, човека знаменита због своје светости. Он је поучи у вери хришћанској и
крсти. Тада Пелагија раздаде своје раскошне хаљине и много богатства, врати се
дому и исповеди мајци, да је она већ крштена. Чувши за ово царев син, и изгубивши
сваку наду, да ће моћи добити ову свету девицу за жену, прободе самога себе мачем
и умре. Тада зла мајка сама оптужи цару своју ћерку и предаде му је на суд. Цар се
задиви лепоти девице, и заборавивши свога сина, распали се нечистом страшћу на
њу. Но како Пелагија оста непоколебљива у вери својој, осуди је цар на сажежење у
металном волу, усијаном од огња. Када је мучитељи обнажише, света Пелагија се
прекрсти крстом и с благодарном молитвом Богу на уснама својим, сама уђе у
усијаног вола, где се у трен ока сва растопи као восак. Пострада чесно 287. године.
Преостатак њених костију добави епископ Клинон и сахрани на брду под један камен.
У време цара Константина Копронима (741-775) на томе месту би саграђена красна
црква у част свете девице и мученице Пелагије, која се жртвова за Христа да вечито
царује са Христом.
2. Свештеномученик Силуан, епископ гаски. Био најпре у војничкој служби, но
доцније, гоњен силином вере своје, пређе у духовну службу. Оптужен да обраћа
незнабошце у хришћане, он буде најпре љуто истјазаван а потом посечен са
четрдесет других војника 311. године; и тако сви посташе грађани небески.
3. Преподобни Никифор. Био најпре римокатолик, па потом прешао у Православље.
Подвизавао се као монах у Светој Гори са мудрим Теолиптом. Био је учитељ
славноме Григорију Палами, и написао је дело о умној молитви. Представио се мирно
Господу у XIV веку. Он је учио: "Сабери ум свој, и принуди га да уђе у срце, и тамо
остане. Када се ум твој утврди у срцу, не треба да стоји празан, но непрестано нека
чини молитву: Господе Исусе Христе, Сине Божји, помилуј ме! И никад да не умукне.
Кроз то ће се уселити у тебе цео низ врлина: љубав, радост, мир, и остало, због којих
ће после тога свака твоја прозба у Бога бити испуњена"
.
(Житија Светих за данас)
Пелагија као ангел светла
Предста цару на суд и осуду;
Зверовидни цар joj говораше:
— Венцем ћу те овенчати царским,
Буди моја жена међ женама!
Пелагија смело одговара:
— Ја се гнушам брака c незнабошцем,
Никад, царе, твоја бити нећу,
Шта ли нудиш? Венац од прашине!
Ја три венца имам у Господа,
У Исуса мог вечног Женика:
Први венац — јер веру одржах,
други венац — јер девство сачувах.
Трећи венац — венац мучеништва.
Нe оклевај, царе нечестиви.
Дроби ово тело од прашине,
Дроби, сеци, гори, и самељи.
Да пре душа иде на венчање.
Да пре станем уз Женика свога.
Спаситеља Бога бесмртнога.
РАСУЂИВАЊЕ
Млад и неискусан у духовној борби човек подвлачи свако своје добро дело са
самопохвалом. Но опитни војник усред окршаја са страстима и демонима
омаловажава свако своје дело и појачава молитву своју за помоћ Божју. Авва Матеј
говорио је: „Што се човек више приближује Богу, то види себе више грешним.” И још
је говорио: ,.Кад сам ја био млад, мислио сам, да можда неко добро чиним; a сад кад
сам остарео, видим да немам ниједног доброг дела.”
Није ли сам Господ рекао: нико није добар осим једнога Бога? Ако је, дакле, само
једини Бог добар и извор свакога добра, како се онда може догодити неко добро
дело, да није од Бога? И како неко ко учини добро дело може приписати га себи a не
Богу? Па кад је тако, чиме се онда може похвалити смртан човек? Ничим осим Богу и
добротом Божјом.
СОЗЕРЦАЊЕ
Да созерцавам вазнесеног Господа Исуса и то:
1. како Он Својим вазнесењем доказује Своју божанску природу и Своју божанску
моћ,
2. како Он Својим вазнесењем у небо показује људима да постоји један бољи,
узвишенији свет и живот — свет и живот небески.
БЕСЕДА
о идолопоклонству као прељуби
Јуда као и Израиљ оскврни земљу јер чињаше прељубу с каменом и с дрветом
(Јерем. 3, 9)
Каква је то прељуба, коју учинише Израиљ и Јуда (тј. народ израиљски и јудејски) с
каменом и дрветом? То је поклоњење идолима од камена и дрвета. Но пре овога
греха они учинише један други, наиме: одвратише се од поклоњења Богу правоме,
Богу живоме и јединоме. Зашто се њихово идолопоклонство назива прељубом? Зато
што су они били везани првом љубави за Бога правога, за Бога живога и јединога, па
су после изневерили ту љубав и предали се срцем туђим идолима од камена и дрвета.
Зато Господ назива њихово идолопоклонство прељубом.
Да ли је овај укор Божји био заслужен само у оно старо време а не и у наше, и само
од Израиља и Јуде а не и од хришћана? Нажалост, овај укор Божји потпуно је
заслужен и данас од многих хришћана. У коме је год охладнела љубав према Богу
правоме, Богу живоме и јединоме, и разгорела се ниска љубав према стварима од
камена и од дрвета, према трулежним стварима и смртним створењима, тај прељубу
чини, и тај навлачи онај укор Божји на себе. Тада је онај укор Божји и данас уместан
као и некад, јер онда грешаху људи не познавајући Христа, а сада греше познавајући
Христа.
О браћо, докле ће се вући ово мрачно идолопоклонство по земљи? Докле ће
заударати земља од људске прељубе са идолима од камена и дрвета, од сребра и
злата, од тела и крви? Није ли свемоћни Христос сакрушио све идоле у прашину и
пепео? Зашто се сада неки сагињу и од те прашине поново праве себи богове? Због
ђаволске лажи и своје сопствене самообмане.
О Господе вазнесени у врховно небо, одбрани нас од ђаволске лажи и наше
сопствене самообмане. Сачувај нас од срамне прељубе са скрушеним идолима —
Крстом Твојим чесним. Помози нам, Господе, да се непрестано поклањамо само Теби
Богу правоме, Богу живоме и јединоме. Теби слава и хвала вавек. Амин.