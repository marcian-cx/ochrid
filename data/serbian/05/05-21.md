21. Мај
1. Свети цар Константин и царица Јелена. Родитељи Константинови беху цар
Констанције Флор и царица Јелена. Флор имаше још деце од друге жене, но од
Јелене имаше само овога Константина. Три велике борбе имаше Константин кад се
зацари: једну против Максенција, тиранина у Риму, другу против Скита на Дунаву и
трећу против Византинаца. Пред борбу са Максенцијем, када Константин беше у
великој бризи и сумњи у успех свој, јави му се на дану пресјајан крст на небу, сав
окићен звездама, и на крсту стајаше написано: овим побеђуј. Цар удивљен нареди да
се скује велики крст, сличан ономе што му се јави, и да се носи пред војском. Силом
крста, он задоби славну победу над бројно надмоћним непријатељем. Максенције се
удави у реци Тибру. Одмах потом Константин изда знаменити Едикт у Милану 313.
године, да престану гоњења хришћана. Победивши Византинце, он сагради диван
престони град на Босфору, који се од тада прозва Константинопољ. Но пред тим
Константин паде у тешку болест проказну. Жречеви и лекари саветоваху му као лек
купање у крви заклане деце. Но он то одби. Тада му се јавише апостоли Петар и
Павле и рекоше му да потражи епископа Силвестра који ће га излечити од страшне
болести. Епископ га поучи вери хришћанској и крсти, и проказа ишчезе са тела
царевог. Када наста раздор у цркви због смутљивог јеретика Арија, цар сазва I
васељенски сабор у Никеји 325. године, где се јерес осуди, а Православље утврди.
Света Јелена, благочестива мајка царева, ревноваше много за веру Христову. Она
посети Јерусалим и пронађе Часни Крст Господњи, и сазида на Голготи цркву
Васкрсења и још многе друге цркве по Светој Земљи. У својој осамдесетој години
представи се ова света жена Господу 327. године. А цар Константин наџиви своју
мајку за десет година и упокоји се у својој шездесет петој години у граду Никомидији.
Тело његово би сахрањено у цркви Светих Апостола у Цариграду.
2. Преподобни мученик Пахомије. Родом из Мале Русије. У младости ухвате га
Татари и продају једном Турчину кожару као роба. Провео у ропству двадесет седам
година, у месту Усаки у Малој Азији. Насилно га потурче. Оде у Свету Гору,
замонаши се и проведе дванаест година при манастиру светог Павла. Реши се да
пострада за Христа. Његов старац духовник Јосиф отпрати га у Усаки где се
Пахомије јави свом бившем господару као хришћанин у монашком оделу. Турци га
ударе на муке, потом баце у тамницу, и најзад посеку 8. маја 1730. године на сам дан
Вазнесења. Од његове крви и моштију десила се многа чудеса. Сахрањен на острву
Патмосу у цркви светог Јована Богослова. Тако овај сељак малоруски постаде
мученик и венценосац у царству Христовом.
3. Преподобна Јелена Дечанска (3. јун). Преподобна Јелена Дечанска. Јелена је
сестра Стефана Дечанског. Упокојила се средином XIV века и сахрањена је у
манастиру Дечанима где јој се мошти и данас налазе. Њен портрет сачуван је у цркви
у Горњем Матејевцу код Ниша.
(Житија Светих за данас)
Константин цару крст се светли јави,
Константин га виде и Бога прослави.
To знамење беше Сина Божијега.
Од овог знамења нема краснијега,
Знамење страдања и времене беде
Али и знамење коначне победе.
Са овим знамењем, твориоцем чуда,
Константин се креће и победи свуда.
Сред паганског Рима, крстогонитеља,
Он крст висок диже, славу Спаситеља.
Што три века беше ломљено и клето,
To сад за Рим поста велико и свето!
Три стотине лета крст пљуван бејаше,
У крви светаца земља се купаше.
Царства и цареви, охоли и мрски,
Сломише се редом слично слабој трски.
A знамење крста остаде усправно
И светљаше свету чудесно и славно.
Константин га позна и уздиже више,
Зато му се име у календар пише.
РАСУЂИВАЊЕ
Да је порок нешто стидно и грешно, видимо и по томе што се он вазда крије и вазда
за вазда узима на себе образину добродетељи. Св. Јован Златоуст дивно каже:
„Порок нема свог сопственог лица, него узима у зајам лице добродетељи.” Зато је
Спаситељ и рекао: долазе у оделу овчијем, a унутра су вуци грабљиви (Мат. 7, 15).
Назови лажова лажовом, лопова лоповом, убицу убицом, блудника блудником,
клеветника клеветником, и огорчићеш их. Назови пак кога хоћеш човека: поштеним,
чесним, несебичним, истинитим, справедљивим, савесним и — озарићеш га и
задовољити. Опет по Златоусту говорим: „Добродетељ је нешто природно у човеку,
док је порок нешто неприродно и лажно.” Ако се неки човек и ухвати у пороку, он
брзо оправдава свој порок неком добродетељи, облачи га у рухо добродетељи.
Заиста: порок нема свог сопственог лица. Исто као и ђаво, отац порока!
СОЗЕРЦАЊЕ
Да созерцавам Бога Духа Светога као надахнитеља правдом, миром и радошћу и то:
1. како је Он надахњивао правдом, миром и радошћу све љубитеље правде Христове,
2. како је Он надахњивао, a и данас надахњује, правдом, миром и радошћу све
страдалнике за правду Христову.
БЕСЕДА
о деци Божјој
Овај Дух свједочи духу нашему да смо дјеца Божја (Рим. 8, 16)
Онај ко има у себи Духа Божјега — само онај има и сведочанство, да је дете Божје.
Без Духа Божјега нема ни тога сведочанства. Нити пак васцела васиона може дати
тога сведочанства. Сама васиона, без Духа Божјега, шта нам друго сведочи него да
смо ми њени робови, њена жртва, коју она немилосрдно гута. Незнабошци су, у
ствари, тако и мислили. Богоборци наших дана — не мисле ли и они тако? Мисле. Јер
заиста тешко је и отети се од те мисли човеку који није познао Духа Христова, Духа
Божјега, Сведока небеснога. Не примисте духа ропства, говори исти апостол. Какав
је то дух ропства? Сваки други осим Духа Божјега кога Христос Господ шаље онима
који њега љубе. Једино је Дух Божји Свесвети дух слободе и посинаштва.
О среће, о мира, о радости, кад се Дух Божји свије у очишћено срце човечје као
ластавица у своје гнездо! Тада нада отвори стотине капија на тамници васионе, и
загрљај наш, шири од васионе, пружа се ка Некоме већем и милостивијем од
васионе. Коме? Оцу! И ми онда кличемо:
Авва, Оче!
Сведочанство о Богу које долази кроз очи, може нас и довести у сумњу да смо и ми
чеда Божја. Али сведочанство, које нам долази из срца, од Духа Божјега, не оставља
ни најмање сумње. То Бог сведочи о Богу. Какве ту може бити сумње? И милује нас
Бог Дух Свети у самоме срцу бића нашег. Какве ту може бити сумње? Не; него тада
ми знамо и осећамо сасвим поуздано, да је Бог—Отац, а ми — чеда Божја. Ничије
слуге, ничији робови, но — чеда Божја.
О Господе Боже Душе Свети, усели се у нас и остани с нама као Сведок Тројице и
Царства, као Сведок Раја бесмртнога. Теби слава и хвала вавек. Амин.