1. Мај
1. Свети пророк Јеремија. Рођен на шест стотина година пре Христа у селу Анатоту
недалеко од Јерусалима. Почео пророковати у петнаестој својој години у време цара
Јосије. Пророковао покајање цару и великашима и лажним пророцима и
свештеницима; и у време тога цара Јосије једва спасе живот свој од убиствене руке
огорчених великаша. Цару Јоакиму прорече, да ће његов погреб бити као погреб
магарца, тј. избациће се мртав ван Јерусалима, и тело ће му се дуго повлачити по
земљи без погреба. Због тога би Јеремија бачен у тамницу. Не могавши писати у
тамници, Јеремија призва Варуха, који стаде код прозорчића тамнице, а он му
диктираше. Када цару би прочитано ово пророчанство, гневан цар дохвати хартију и
баци је у огањ. Промисао Божји спасе Јеремију из тамнице, а на Јоакиму се испуни
реч пророчка. Цару Јехонији прорече, да ће бити одведен у Вавилон са целом
породицом својом и да ће тамо умрети, што се све ускоро и зби. Под царем Седекијом
метну Јеремија јарам на свој врат и хођаше кроз Јерусалим проричући пад
Јерусалима и ропство у јарму Вавилоњана. Писао је робљу јеврејском у Вавилон, да
се не надају повратку у Јерусалим, јер ће остати у Вавилону седамдесет година, што
се и догоди. У долини Тотеф, под Јерусалимом, где су Јевреји приносили идолима
децу на жртву, Јеремија узе здрав лонац у руке и разби га пред народом проричући
скоро сокрушење царства Јудејскога. Ускоро Вавилонци заузму Јерусалим, цара
Седекију убију, град опљачкају и разоре, а огроман број Јевреја посеку у долини
Тотеф на месту где су деца клана на жртву идолима, и где је пророк разбио овај
ланац. Јеремија са левитима узме кивот из храма и однесе на брдо Нават, где је
Мојсеј умро, и ту га скрије у једну пештеру. Огањ пак из храма скрије у један дубок
бунар. Приморан буде од неких Јевреја да иде с њима у Мисир где проживи четири
године, и тада буде од својих санародника камењем убијен. Мисирцима прорекао
сокрушење њихових идола и долазак у Мисир Деве са Младенцем. Постоји предање,
да је сам цар Александар Велики посетио гроб пророка Јеремије. По наредби цара
Александра тело Јеремијино пренето и сахрањено у Александрији.
2. Преподобни мученик Акакије Папучар. Из села Неохора код Солуна. Бијен много
од свог мајстора у Серезу, он се потурчи. Потом као покајник и монах живео у
Хиландару. Његова сиромашна, но христољубива мајка посаветује му: "Као што си
се добровољно одрекао Господа, тако сад мораш добровољно и храбро примити
мучеништво за слаткога Исуса"
. Син послуша мајку, и с благословом Светогорских
отаца оде у Цариград где буде посечен од Турака 1. маја 1816. године. Глава му се
чува у манастиру Пантелејмону.
3. Преподобни Пафнутије Боровски. Син татарског великаша, који доцније прими
веру хришћанску. У својој двадесетој години замонаши се Пафнутије и проживи у
манастиру до своје деведесет четврте године, када се упокоји у Господу. Био је
девственик и подвижник, због чега и велики чудотворац и прозорљивац. Скончао
1478. године.
(Житија Светих за данас)
Јеремија девственик и пророк.
Божју вољу он људима јавља
Кад у греху људи угнилише
И законе Божје погазише.
Виче пророк, и плаче, и прети,
Речи су му као пламен живи,
—
Грешне пали, праведнима светли;
Сузе су му као сузе мајке
Над породом својим умирућим.
Казна једна, пророк је провиђа,
Казна једна сто пут заслужена.
Милост Божја у правду сe мења.
Виче пророк, и плаче. и прети,
Народ грешни зове покајању.
Народ слуша што главари кажу,
A главари пророку се смеју,
И речи му за лаж проглашују!
Но пророк се не да заморити:
Своје речи мукама печати;
Злобни људи пророка убише.
Те га гласним навек учинише.
Реч пророка свака испуни се —
Царство паде, пророк прослави се.
РАСУЂИВАЊЕ
Преп. Пафнутије Боровски говорио је својим ученицима, да се човекова душа и дела
његова скривена могу познати по погледу очију. Ученицима је то изгледало
невероватно све док овај Божји човек није то потврдио у ствари, и то y више махова.
Прозирући у туђе судбе Пафнутије је прозрео и у своју. На недељу дана, будући још
здрав, он je прорекао, да ћe y идући четвртак разлучити се од овога света. A када је
овај четвртак освануо, он је радосно узвикнуо: „Ево дана Господњега, веселите се
људи; ево дође дан очекивани!”
— Ето тако дочекује смрт човек који је целога века
мислио o растанку са овим светом и o сусрету c Богом.
СОЗЕРЦАЊЕ
Да созерцавам вазнесење Господа Исуса и то:
1. како се два ангела јављају ученицима док ови још гледају за вазнесеним
Господом,
2. како ангели објављују, да ће Господ доћи онако као што Га ученици видеше да
одлази у небо.
БЕСЕДА
о сили речи Господње
Није ли ријеч моја као огањ, говори Господ, и као маљ који разбија камен? (Јерем.
23, 29)
Јесте, Господе, реч је Твоја заиста као огањ који загрева праведника а жеже
неправедника. И реч је Твоја заиста као маљ који мекша камениту тврдину срца
покајника а разбија у прашину срца непокајаних грешника.
Не гораше ли наше срце у нама кад ти говораше (Лк. 24, 32)? питаху се апостоли
после разговора са васкрслим Господом. Кад је срце у човеку право, оно гори од
речи Господње, и топи се од милине, и шири се од љубави. А кад је срце у човеку
неправо и од греха окамењено, онда се оно од речи Господње пече и још више
отврдњава. И отврдну срце фараоново.
Залуд се грешници утврђују у тврђаве своје од камена, у тврђаве своје од железа, у
тврђаве своје од сребра и злата, и одбацују оклоп правде Божје. Као силан и
неодољив маљ каква је реч Господња, кад Он изрекне осуду тих камених утврђења, у
која се грешници утврђују.
Залуд неверник утврђује дом свој тврдим каменом, и државник државу окамењеном
мудрошћу земаљском не уздајући се у Бога живога. Реч Господња пада као маљ на
све што је сазидано мимо Бога, или против Бога, као силан и неодољив маљ.
О браћо, не уздајмо се у творевине своје од камења, ни од мермерног нити од златног
нити од сребрног камења, нити од безбожног камења сопствених мисли својих. Све је
то слабије пред силом Божјом неголи прах пред силом ветра.
О Господе свесилни, помози нам да примимо реч Твоју и да на њој зидамо сав живот
свој и у овом и у оном свету. Теби слава и хвала вавек. Амин.