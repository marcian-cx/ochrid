11. Март
1. Свети Софроније, патријарх јерусалимски. Рођен у Дамаску од знаменитих
родитеља. Сабравши светску мудрост, он не буде ипак задовољан него пође да
сабира и чисто духовну мудрост. У лаври светог Теодосија нађе се са иноком
Јованом Мосхом, кога узе себи за учитеља, те заједно са њим крете да обиђе
манастире и подвижнике у Мисиру. Лозинка му беше: сваки дан научити више
духовне мудрости. Све што су сазнали, записали су и после издали у две књиге под
именом Лимонар или Цвећник. Доцније су отишли у Рим где Мосха умре оставив
аманет Софронију да га пренесе или на Синај или у лавру Теодосијеву. Софроније
испуни жељу свога учитеља и пренесе му тело у лавру Теодосијеву, а потом задржа
се у Јерусалиму, који баш у то време би ослобођен од Персијанаца. Присуствовао је
повратку Часног Крста из Персије, кога је цар Ираклије на својим леђима унео у
Свети Град. Стари патријарх Захарија, повраћен такође из ропства, не поживе дуго,
па кад се пресели у онај свет, замени га Модест, а после овога (+ 364) замени
блажени Софроније. Са особитом мудрошћу и ревношћу он управљаше црквом десет
година. Устајаше у одбрану Православља од монотелитске јереси, коју он на свом
Сабору у Јерусалиму осуди пре него што она би осуђена на VI васељенском сабору.
Написао је житије свете Марије Египћанке, саставио чин великог водоосвећења, и
увео у разна богослужења неке нове химне и песме. Када арапски калиф Омар
освоји Јерусалим, умоли га Софроније да поштеди хришћане, што Омар притворно и
обећа. Када убрзо Омар поче да пљачка и злоставља хришћане у Јерусалиму,
Софроније се са многим вопљем мољаше Богу да га узме између живих на земљи, да
не гледа оскрвњење светиња. И услиша Бог молитву његову, и узе га к себи у дворе
Своје небесне 644. године.
2. Свети мученици Пионије и други с њим. Свештеник смирнски. Пострада у Смирни
у време Декијевог гоњења. Осудише га на распеће, чему он би веома рад. И чим
војници склопише крст и положише по земљи, Пионије сам леже на крст, испружи
руке и заповеди војницима да му прикују ексере у руке. Крст буде усађен у земљу
наопако, и под главом мучениковом наложена ватра. Беше много народа унаоколо.
Пионије затвори очи и у себи мољаше се Богу. Чак ни косу му не могаше огањ
упалити. Када се најзад огањ угаси, и кад сви мишљаху да је он мртав, Пионије
отвори очи и радосно узвикну. "Боже, прими дух мој!" и издахну. Овај светитељ
написао је житије светог Поликарпа Смирнског, с ким се сада заједно весели у
царству Христовом. Пострада и прослави се 250. године.
3. Преподобни Георгије Синаит. Игуман горе Синајске. Велики подвижник и
праведник. Пасхалне ноћи ангел Божји пренео га у Јерусалим на службу Божју, и
вратио истог дана назад на Синај. Упокојио се мирно у VI веку.
(Житија Светих за данас)
Пионије збори на мукама:
- O грађани знамените Смирне,
Суграђани чувеног Омира.
Ја знам оно што свак од вас знаде.
Ви ниједан оно што ја знадем:
Ја знам слатку сладост умирања
И још слађу - у Христа надања.
Ја знам да ме смрт умртвит неће
Но тек тело раздвојит од душе:
Ја знам да ме ангели чекају
У дворове цара небеснога,
И ангели, пророци u свеци,
Многе војске Божјих угодника,
И за Христа дивних мученика.
Ја знам да се враћам домовини,
Одакле сам и доспео амо.
Ја циљ знадем мојега страдања.
(Ви не знате зашто ме мучите!)
Спас ме чека у чертог небесни.
Кључај, злобо, на мене и бесни!
Спас мс чека раширених руку,
Удрите ме све на већу муку.
Тежа мука, раније свануће,
Смрт хитнија, душа веселија.
РАСУЂИВАЊЕ
"Никакво добро не свршава се само нашим трудом, но силом и вољом Божјом. Ипак
Бог и од нас изискује труд, саобразан вољи Његовој." Ово су речи Св. Варсонуфија и
Јована. Мало речи, но много речено. Ми се морамо трудити на обделавању и
припремању свакога добра. а да ли ће неко добро нићи, узрасти и плод донети, то Је
од Божје силе и воље. Ми бразде оремо, а Бог сеје, ако хоће. Ми судове духа
чистимо, а Бог улева духа у те судове, ако хоће. И Он све хоће што одговара
највишој мудрости и целисходности, тј. Његовом домостројству људскога спасења.
Тумачећи речи Господње: Будите мудри као змије и незлобиви као голубови (Мат.
10, 16), св. Златоуст пише, да је ту заповест дао Господ ученицима "да би и они сами
нешто сарађивали, те да се не покаже све као дело саме благодати, и да се не
помисли, да су они добили венце славе бадава." И тако двоје је неопоходно за наше
спасење: наш труд и Божја благодатна сила.
СОЗЕРЦАЊЕ
Да созерцавам Господа Исуса на суду код Кајафе и то:
1. како првосвештеник јеврејски држи Господа унутра у дому свом окружена људима
скоро исто онако рђавим као и сам он,
2. како Петар седи напољу у дворишту код ватре, и како се пред слугама три пут
одриче Господа Исуса.
3. како и данас бива, да се неки хришћани из страха од света одреку Господа на тај
начин, што се и они направе као да нису хришћани, да не знају заповести Господње и
не маре за Господа.
БЕСЕДА
о другом доласку Христовом
А кад дође син човечји у слави својој
и сви свети анђели с њиме,
онда ће сјести на пријестолу славе своје (Мат. 25, 31)
Овако рече Господ, и то баш пред само најужасније понижење Своје, пред везивање,
пљување, шамарање. исмевање и распеће. У најцрњим часовима Он говори о
најведријем и најславнијем часу Своме. Пред ужасни и бедни излазак Свој нз света
Он говори о Своме поновном доласку у слави Својој. Најпре је дошао из пећине
Витлејемске, скромно и невиђено, а идући пут доћи ће на облацима од ангела Својих.
Први пут је као никао из земље, а други пут ће се јавити с неба. Први пут је стајао и
клечао на земљи, а други пут ће да седи на пријестолу славе своје.
И кад поново дође у слави Својој, неће бити невиђен ни за кога. Нико неће питати,
као звездари при Његовом првом доласку: где је Цар? Сви ће овога пута видети Цара
и познати Га као Цара. Но то виђење и познање некима ће бити на радост а некима на
страх и ужас. Замислите радости оних који су Његову заповест испунили, који су у
Његово име молитве и добра дела вршили, а нарочито оних који су за Његово име
пострадали! И замислите страх и ужас оних. који су га пљували и шамарали и
распели у Јерусалиму, као и свих оних који се кроз векове подсмевају чудесима
Његовим, ругају имену Његовом, газе заповести Његове!
Господе милостиви, опрости свима нама који име Твоје призивамо а по немоћи
грешимо, опрости нам пре онога величанственог и судбоносног часа када се будеш
јавио у слави Твојој, са свима светим ангелима Твојим. Теби слава и хвала вавек.
Амин.