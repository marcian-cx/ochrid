8. Март
1. Свети Теофилакт, епископ никомидијски. Када први царски саветник Тарасије би
као световњак изабран за патријарха цариградског, тада уз њега и од њега примише
монашки чин више његових пријатеља и поштовалаца из световног сталежа. Међу
овима би и овај Теофилакт. Тарасије га посла за епископа у Никомидију. Као епископ
Теофилакт беше пастир добри стаду словесном, и показа се необично испуњен
милосрђем према бедним и сиротним. По смрти светог Тарасија патријаршијски
престо у Цариграду заузе Никифор, а мало потом заузе царски престо Лав Јерменин,
који беше иконоборац, и као такав подиже читаву буру у цркви Христовој. Иако
иконоборна јерес беше проклета на VII васељенском сабору, овај цар, ипак,
васпостави је и хтеде њоме заменити Православље. Свети Теофилакт у очи се опре
цару, па кад цар не попусти, рече му Теофилакт: "Доћи ће, царе, на те љута погуба
изненада, и нећеш наћи ко ће те од ње избавити!" Због ових речи свети Теофилакт би
наредбом царевом уклоњен са свога положаја и послат на заточење где проведе
тридесет година подневши многе тескобе и увреде, и где најзад преда душу своју
Господу, око 845. године.
2. Свети свештеномученик Теодорит. Цар Константин сагради у Антиохији цркву
саборну, особите красоте. Народ назва ову цркву златна црква због позлате и споља
и изнутра и због многих сасуда у цркви од злата и сребра. И подари цар велика
имања тој цркви на издржавање свештеника којих број беше знатан. Чувар оних
сасуда и свих драгоцености у цркви беше презвитер Теодорит, свештеник велике
вере и ретког благочешћа. Када Јулијан Отпадник поче царовати, иако беше крштен,
одрече се Христа и подиже гоњење на хришћане. Његов стриц, опет са именом
Јулијан, дође у Антиохију и опљачка златну цркву, а Теодорита као ризничара узе на
суд и саветоваше га да се одрекне Христа. Не само да се Теодорит не хте одрећи
Господа свога, него наружи цара Јулијана што он отпаде од вере праве и поврати се
на идолопоклонство као пас на бљувотину. Кад се зли судија из обести помокри у
златној цркви, прорече му Теодорит ужасну смрт, која га ускоро и снађе. Теодорит би
секиром посечен за Христа, а судија Јулијан осети болове у доњем телу од онога
часа како се помокри у цркви. И цело доње тело разједоше му црви, те избљува душу
своју отпадничку у најгрознијим мукама. Тако и Феликс, помоћник његов, по
пророчанству Теодоритову, сконча убрзо добивши одмах посечењу, овога
праведника, крволиптање на уста. Теодорит свети би обезглављен 362. године и
пресели се у преславно царство Христа цара.
(Житија Светих за данас)
Изван празног Раја Адам скрсти руке,
Изгнан и отуђен уздахну му муке;
Ангели Hе6ecни дотле му другови,
Хитро одлетеше, као лепи снови
Испред изгнаника, испред проклетника,
A до јуче моћног рајскога власника!
Па зарида Адам на студеној стени:
- Авај мом потомству! авај грешном мени!
Један тренут презрех Створитеља мога
Да презиран будем од свег створенога
Кроз дане и ноћи, кроз столећа дуга -
Место Бога змију да имам за друга!
Mecтo ja да владам над свакојом твари.
Нада мном ће све сад, све да господари:
Ветри и врућине, природне стихије.
Скоти и скорпије, гадови и змије.
И место слободе ево страх ме држи,
И мути ми мисли, и леди до сржи.
Само један има што помоћи може:
Toг Једног увредих - o смилуј се, Боже!
РАСУЂИВАЊЕ
Буди поверљив према Богу више него према мајци: све Њему исповеди — неће те
издати, све Његове заповести прими одмах као добре — неће те обманути. Но колико
си поверљив према Богу, толико буди опрезан према непријатељу: према телу, свету
и демону. Све ово лепше је изразио дивни Божји светитељ Јефрем Сирин рекавши:
"У примању Божјих заповести имај простоту, а у одбијању сплетки противничких —
лукавство (голуб и змија)."
СОЗЕРЦАЊЕ
Да созерцавам Господа Исуса у Гетсиманском врту и то:
1. како поновљено заповеда ученицима, да бдију и Богу се моле,
2. како Он три пута устаје са Своје знојне молитве, обилази ученике, и налази их да
спавају,
3. како их снађе напаст зато што оставише свога Учитеља те сви побјегоше, јер не
бише приправни да одоле страху од људи,
4. како се и ми ленимо, и не бдимо, и не молимо се Богу, због чега чим искушење
наиђе напуштамо Господа Христа.
БЕСЕДА
о виду очију и о виду духа
На очи нађе се као човјек (Филиб. 2, 7)
То апостол Павле говори, онај исти апостол, који је о Господу Исусу рекао, да је Он
обличје Бога што се не види, да је рођен пре сваке твари (Колош. 1, 15), и да у
Њему живи свака пуноћа Божанства тјелесно (2,9). То је Господ по суштини и по
унутрашњем бићу своме, но на очи нађе се као човјек. Људима којима је срце
окамењено и ум помрачен, распознају предмете около себе само очима. Такви људи
у оне дане погледаше очима и видеше Исуса као човека, и не даде им се да ишта
више дознаду о Њему сем оно што телесним очима видеше. Телесни људи
погледаше у Исуса и видеше тело, али не видеше у том телу ни Бога ни човека
(идеалног и безгрешног).
И данас ко суди само према ономе што види, одриче Исусу све оно што не може да
види и код осталих људи. Нико не може о Господу правду рећи, ко Га само очима
цени. Оно што очи могу од Њега да виде, то је само једна мала завеса, иза које се
крију вечите тајне неба и највеће тајне времена и земље. Но да се види оно што се
крије у Њему иза телесне завесе, за то треба имати вид духовни, тј. Духа Божјега у
срцу своме, Духа који одшкрињава завесу и показује тајне.
Господе, Тајно најслађа, удостој нас посете Духа Твог Светог. Теби слава и хвала
вавек. Амин.