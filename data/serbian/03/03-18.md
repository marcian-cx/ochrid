18. Март
1. Свети Кирил, архиепископ јерусалимски. Рођен у Јерусалиму у време
Константина Великог, а умро у време Теодосија Великог (315-386). Године 346.
посвећен за свештеника, а 350. наследио на престолу јерусалимском блаженог
Максима патријарха. Трипут збациван с престола и шиљан у прогонство, док најзад у
време Теодосијево није повраћен, па проживив мирно још осам година, предаде
душу Господу. Две тешке борбе он је имао: једну с аријевцима, који се осилише под
Констанцијем, сином Константиновим, а другу под Јулијаном Одступником, с овим
отпадником и са Јеврејима. У време силе аријевске на Дан Педесетнице појави се
знамење крста, светлије од сунца, које се простирало изнад Јерусалима и Горе
Јелеонске, и трајало неколико часова почев од деветога часа изјутра. О тој појави,
која је била виђена од свих житеља Јерусалима, писано је и цару Констанцију, и она
је служила много на утврђењу Православља против јеретика. У време Одступника
пак десило се друго знамење. Да би понизио хришћанство, Јулијан наговори Јевреје
да обнове храм Соломонов. Кирил се молио Богу да то не буде. И би земљотрес
страшан, који поруши све што би изнова сазидано. Тада Јевреји почеше поново. Но
опет би земљотрес, који сруши не само новосазидано него извали и растури и старо
камење које се још држало под земљом. И тако се обистини реч Господња: ни камен
на камену неће остати. Од многих списа овог светог оца сачувана је његова
катихетика, дело првокласно, које потврђује веру и праксу Православља до дана
данашњега. Необичан архипастир и велики подвижник био је овај светитељ. Био је
кротак, смеран, сав испоштен и у лицу блед. После многотрудног живота и витешке
борбе за веру православну мирно се упокојио и преселио у вечне дворе Господње.
2. Анин чудотворац. Родом од Халкидона; мален растом као древни Закхеј, но велики
духом и вером. Одрече се света у својој петнаестој години и настани близу реке
Еуфрата у једној изби где се испашташе и Богу мољаше, најпре код свог учитеља
Мајума, а по смрти овога, сам. Силом своје молитве напунио сух бунар водом,
исцељиваше болеснике од разних мука и зверове укроћаваше. Један укроћен лав
био је код њега стално на служби. Прозирао у даљину. Кад су недалеко од њега
једнога столпника, Пионија, разбојници напали и изубијали тако да овај смишљаше
да сиђе са столпа и иде да се тужи судијама, свети Анин прозре у душу тога
столпника и његове намере, и посла му писмо по своме лаву, да се остави своје
намере, да опрости нападачима, и да продужи свој подвиг. Милосрдан беше
неисказано. Епископ новокесаријски поклони му једног магарца, да му олакша
доношење воде са реке, но он поклони магарца неком сиромаху, који му се беше
потужио на сиромаштину. Епископ му поклони другог магарца, но он и њега поклони.
Тада му епископ даде трећег магарца, но само на послугу, као водоношу, с тим да му
га мора чувати и вратити. Пред смрт виде да му долазе Мојсеј, Арон и Ор, и где га
зову: "Анине, Господ те зове, устани и пођи с нама!" То он откри својим ученицима, и
предаде дух свој Господу, коме је верно послужио. Беше му сто десет година када
сконча земаљски живот свој.
(Житија Светих за данас)
Кандила велика светле пред олтаром,
И кандила мања и са мањим жаром,
Но једна и друга светлост исту дају,
И пред истим Богом светлошћу сијају.
И свеци велики и свеци малени,
Христовим су огњем истим зажежени.
Међ' велике свеце, велика кандила,
Црква Света броји и светог Кирила.
Он веру објасни и веру утврди,
Што год речју - рече, животом потврди.
Реч његова беше од Духа Светога,
A живот му - одсјај плама небеснога.
Арија посрами, Јулијана скруши,
И ко мелем беше многој болној души.
Он верова Христу од речи до речи,
Стога реч његова као злато звечи:
И данас наставља слабе, маловерне.
Храбри и весели Христу правоверне.
Зато Црква слави Кирила и штује -
Кроз векове име Кирил одјекује.
РАСУЂИВАЊЕ
Има злурадих људи који мисле као да је време донело Христу величину, и као да се у
првим вековима Хришћанства није тако високо мислило о Господу као што се о
Њему мислило у познија времена. Ништа лакше него разбити ту неистину. Ево како
св. Кирил Јерусалимски пише о Господу Христу: "Ово је Онај који јесте и који је био,
Оцу Соприсносуштни, Јединородни, Јединопрестолни, Равномоћни, Свесилни,
Беспочетни, Несоздани, Неизменљиви, Неописани, Невидљиви, Неизречени,
Непостижими, Необухвативи, Недомисливи, Неограничени. Овај је сијање славе
очеве (Јев. 1, 3). Овај је начертање суштатства свих твари. Овај - Светлост
светлости, сијајућа из недара Очевих. Овај - Бог богова (Пс. 49, 1) и од Бога Бог што
се да узнати. Овај - извор живота (35, 10) од извора живота Очевог проистичући.
Овај река Божја (45, 5; 64, 10) што исходи из бездне Божје но не одваја се. Овај -
ризница доброте Очеве и бесконачног блаженства. Овај - вода живота (Јов. 4, 14)
што живот свету дарује. Овај је луч несоздани, што се рађа но не одсеца од
првосветлећег Сунца. Овај је Бог Слово (Јов. 1, 1) што је једним словом све твари из
небића у биће саставио... Ово је Онај који је нас створио по образу Божију, а сада се
Сам учинио човеком по образу нашем. Човек, но уједно и Бог." И дан-данас, после 16
столећа откад је ово вероисповедање написано, Црква Православна држи ову исту
веру, од речи до речи, од слова до слова.
СОЗЕРЦАЊЕ
Да созерцавам Господа Исуса на крсту поругана и то:
1. како Му пишу поругу изнад главе: цар јудејски,
2. како Му се рутају мимопролазници машући главама својим и хулећи,
3. како Му се руга чак и разбојник на крсту,
4. како Му се кроз векове ругају мучитељи хришћана.
БЕСЕДА
о Цару којн неће да се брани војском
Или мислиш ти да ја не могу сад умолити оца својега
да ми пошаље више од дванаест легеона ангела (Мат. 26. 53)
Тако рече Господ ученику који потрже нож да брани свога Учитеља у Гетсиманском
врту. Из ових речи је јасно да се Господ могао одбранити да је хтео не само од Јуде и
његове чете пандура него и од поглавара јеврејских, и од Пилата, и од целога
Царства римскога, да се ово било дигло на Њега. Јер сила једнога ангела већа је од
силе највеће војске људске, а камоли сила дванаест легеона ангела!
Но Господ није хтео да тражи ту помоћ од Оца. У Својој молитви у Гетсиманији Он је
рекао Оцу: нека буде воља Твоја. И одмах је у том познао вољу Очеву, да треба да се
пусти на страдање, и Он се сагласио са вољом Оца Свога, и кренуо на пут страдања.
Требало је дозволити да се позадина оцрта што тамније, да би слика васкрсења била
јаснија. Требало је пустити зло да се надме колико највише може, да би се после
распукло и расплинуло у ништа. Требало је пустити зло да викне колико најјаче
може, да би ускоро занемело - пред чудом васкрсења. Требало је да се објави сва
злоба људска против Бога, да би се могла видети и оценити љубав и милост Божја
према људима. Непослати да бране Христа од Јевреја ангели Божји послати су после
три дана да објаве свету васкрсење Христово.
Господе свесилни и свемилостиви, помилуј нас и спаси! Теби слава и хвала вавек.
Амин.