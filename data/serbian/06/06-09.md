9. Јун
1. Свети Кирил, архиепископ александријски. Порекла племићког и близак сродник
Теофила, патријарха александријског, после чије смрти би посвећен за патријарха.
Водио три љуте борбе за свога живота: с јеретицима Новацијанима, с јеретиком
Несторијем и са Јеврејима у Александрији. Новацијани су постали у Риму и тако
прозвани по Новацијану презвитеру, јересоначалнику. Они су се гордили својом
врлином, ходили су обучени у бело одело, забрањивали су други брак и држали су да
се не треба молити за оне који учине смртни грех, нити примати натраг у цркву оне
који једанпут отпадну од цркве, па ма се они горко кајали. Кирил њих победи и
истера из Александрије заједно са њиховим епископом. С Јеврејима била је борба
много тежа и крвавија. Јевреји су се били осилили у Александрији још од почетка,
како је Александар Велики засновао тај град. Њихова мржња према хришћанима
била је бесна и смушена. Они су убијали хришћане мучки, тровали, на крст
распињали. После дуге и тешке борбе Кирил је успео код цара Теодосија Млађег, да
се Јевреји протерају из Александрије. Његову борбу пак против Несторија,
патријарха цариградског, решио је Трећи васељенски сабор у Ефесу. Том Сабору
председавао је сам Кирил, заступајући у исто време и папу римског Целестина, по
молби овога, који због старости није могао доћи на Сабор. Несторије буде осуђен,
анатемисан, и од цара прогнан на источну границу царства, где је и умро смрћу
ужасном (јер му црви разједу језик, којим је хулио Пресвету Богородицу називајући
је Христородицом). После свршене борбе Кирил је у миру проживео и ревносно
пасао стадо Христово. Представио се Господу 444. године. За њега се каже да је
саставио "Богородице Дјево радујсја!"
2. Свети Кирил Бјелозерски. Рођен и васпитан у Москви у кући великашкој.
Пострижен у манастиру Симоновом, где се подвизавао на удивљење свих осталих
монаха. Да би сакрио своју добродетељ, правио се јуродом. Разговарао лично са
светим Сергијем Радонежским, и од овога примио многе корисне поуке. Мимо своје
жеље изабран за игумана тога манастира. Но он се стално молио Пресветој
Богородици, да му покаже пут, где би се у безмолвију подвизавао. Једне ноћи виде
велику светлост и чу глас: "Кирило, изађи одавде и иди на Бело језеро!" И он заиста
изађе из Симонова манастира са једним другом, оде у пределе белојезерске и тамо, у
густој боровој шуми, поче се подвизавати. Временом се та пустиња претвори у
велику обитељ. Преподобни Кирил доби од Бога велики дар чудотворства, те болне
цељаше и многа друга чудеса твораше. Представи се 1429. године у деведесетој
години живота свога, и оде ка Господу, кога је целог века љубио жарком љубављу.
(Житија Светих за данас)
Свети Кирил непоколебиви
Вером својом вселену удиви.
Крстом часним јунак огради се
На душмане Цркве ополчи се.
На Јевреје, Крста дин-душмане.
И удари на новацијане.
Што се собом сами погордише
И милости границу ставише,
Осудише грешнике пре Суда,
Сили божјој одрекоше чуда,
Ал' највише Кирило засија
Кад се диже против Несторија.
Рушитеља Православне вере
Хулитеља Божије Матере.
Матер Божја поможе Кирилу.
Те победи сву вражију силу.
Цркву свету очисти од плеве.
Све помоћу Богомајке Деве.
Беше Кирил витез Православља,
Зато Црква Кирила прославља
И њему се моли без престанка,
Да нас штити од вражјег устанка,
O Кирило, звездо међ звездама.
Помози нам твојим молитвама
РАСУЂИВАЊЕ
Ми грешимо ако сматрамо за дужност да мрзимо оне које и na¬um сродници мрзе. Та
мржња прелази на нас као нека фамилијарна болест. Усвајајући љубав својих
сродника, ми усвајамо и њихову мржњу. Toj слабости подавали су се понекад и
велики духовни дивови. Патријарх Теофил никако није волео св. Јована Златоуста, и
до смрти остао је његов огорчени противник. Св. Кирил, његов сродник и наследник
на престолу александријском, примио је ту мржњу против Златоустог светитеља и
дуго је носио у себи. Узалуд га је саветовао св. Исидор Пелусиот да промени
мишљење o Златоусту и да га упише у диптих светих; Кирил није могао променити
своју зловољу. Тада Пресвета Богородица, за чију славу и чест толико се бораше
Кирил против Несторија, јави се Кирилу у једној визији са мноштвом ангела и са
Јованом Златоустом — у великој слави. И Света Пречиста умоли Златоуста, да би
опростио Кирилу, и загрлише се и друг друга целиваше. Та визија је потпуно
променила осећање Кирилово према Златоусту, и Кирил се са стидом кајао, што је
онако нерасудно мрзео Златоуста као великог светитеља Божјег.
СОЗЕРЦАЊЕ
Да созерцавам чудесно исцељење немога и беснога (Мат, 9, 32) и то:
1. како Господ изгна из њега ђавола, и неми проговори.
2. како се ђаво свим силама стара да учини душу моју немом, да не прославља
Господа,
3. како Господ може, ако ја пожелим, једном речју удаљити од мене нечистог духа и
учинити ме харфом славе Божје.
БЕСЕДА
о онима који љубе смрт
Сви који мрзе на ме, љубе смрт (Приче Сол. 8, 35)
Тако говори Господ, Створитељ неба и земље, кроз пророка Свога. Ко мрзи Мудрост
Божју, мрзи на Бога, а ко мрзи на Бога, што има да љуби друго осим смрти? Није ли
све ван Господа смрт? Сунце и звезде, мора и планине, животиње и биље — шта је то
све него мртва прашина, уобличена и оживљена силом Божјом, речју Божјом,
мудрошћу Божјом. Ко не љуби Бога, тај не само — не љуби Бога, него он не љуби
ништа што је од Бога, тј. ни красоту звезда, ни поредак мора и планина, ни животну
силу која је у животињама и биљкама. Ко не љуби Бога, тај изузима и удаљава Бога
из природе. Шта онда остаје? Само мртва, безоблична, тамна, прашина — само смрт.
Но и та прашина је створена Богом. И ту прашину мора богомрзац дати Богу, и оно
што се не дотиче Бога, то јест: смрт, грех и ђаво. Ко не љуби Бога, тај у ствари љуби
смрт, грех и ђавола. Богомрзац је сваки играчка ђавола, плод греха и залогај смрти.
Ако Тебе мрзимо, о Господе љубави, немамо кога ни шта волети. Јер и оно што
волимо од Тебе је. Безуман је, ко воли зраке а мрзи сунце; и ко воли капље воде а
мрзи извор.
Надахни нас животворном љубављу према Теби. Свељубавни Господе наш. Теби
слава и хвала вавек. Амин.