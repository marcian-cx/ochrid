25. Јун
1. Преподобна мученица Февронија. Кћи сенатора Просфора из Рима. Да би избегла
брак са смртним човеком, она себе обручи Христу и замонаши се на Истоку у земљи
Асирској, у манастиру, где њена тетка, Вриена, беше игуманија. Лисимах, син некога
великаша, имаше жељу да се ожени Февронијом, но како цар Диоклецијан
подозреваше у њему потајног хришћанина, посла га на Исток, са Селином, стрицем
његовим, да хвата и убија хришћане. Суров беше Селин као звер, и свуда без
поштеде истребљиваше хришћане. Лисимах, напротив, где год могаше штеђаше
хришћане и склањаше их од свога звероподобног стрица. Направивши пустош од
хришћана у Палмири, Селин дође у град Сивапољ, близу ког беше манастир девички
са педесет испосница, међу којима и Февронија. Иако јој беше тек двадесет година,
Февронију поштоваху и у манастиру и у граду због велике кротости, мудрости и
уздржљивости. У том манастиру држаше се правило блажене Платониде, раније
игуманије, да се сваки дан петка проводи само у молитвама и читању свештених
књига, без икаква другог рада. Вриена беше одредила Февронију да чита сестрама
свештене књиге, и то стојећи скривена иза завесе, да се нико не би замаивао и
пленио красотом лица њенога. Чувши Селин за Февронију, нареди да му је доведу.
Па кад се света девица не хте одрећи Христа и пристати на брак са смртним човеком,
он нареди да је шибају, потом да јој зубе избију, потом да јој одсеку руке, па прси, па
ноге, и најзад да је посеку мачем. Али мучитеља - тога истог дана снађе страшна
казна Божја: бес уђе у њега, и обузе га неки самртни ужас; у том ужасу он удари
главом о мермерни стуб и паде мртав. Лисимах нареди да се тело Февронијино
сабере и однесе у манастир, где буде чесно сахрањено, а он се са многим другим
војницима крсти. Од моштију свете Февроније биваху многа исцељења, а и она се
јављаше у дан празника њеног и стајаше на свом уобичајеном месту међу сестрама,
и све сестре гледаху је са страхом и радошћу. Чесно пострада света Февронија и
пресели се у вечно блаженство 310. а 363. године мошти њене буду пренете у
Цариград.
2. Преподобни Дионисије. Ктитор манастира Светог Јована (Дионисијата) на Атону.
Родом из Корице у Албанији. Његов старији брат Теодосије удаљи се у Свету Гору,
где временом постане игуманом манастира Филотеја. Када одрасте, свети Дионисије
дође своме брату у Филотеј, и овај га замонаши. По Промислу Божјем Теодосије,
бавећи се једном манастирским послом у Цариграду, би изабран и посвећен за
митрополита у Трапезунт. Дионисију пак почне се јављати нека чудна светлост сваке
ноћи на оном месту, где он доцније подигне обитељ светог Јована Претече.
Објаснивши појаву те светлости као знак с неба, да ту треба да подигне манастир,
Дионисије оде у Трапезунт своме брату и цару Алексију Комнену, да поиште помоћ.
Цар му да и новац и повељу, која се и сад чува у манастиру. Године 1380. основа
Дионисије обитељ светог Јована Претече. Но када једном разбојници морски
опљачкаше обитељ, оде Дионисије поново у Трапезунт, и тамо сконча живот, у
седамдесет другој години свога живота. А манастир Дионисијат и до данас напредује
и цвета. У том манастиру налази се икона Пресвете Богородице, названа Похвала,
коју је цар Алексије Комнен даровао Дионисију. По предању, пред том је иконом први
пут читан Акатист Богородици, састављен патријархом Сергијем.
(Житија Светих за данас)
Февронија дева Христа исповеда
Стојећи пред судом, крвава и бледа.
Февронија млада ко палмова грана.
Од краснога плода грана отежана,
Па Селину збори: „Ја женика имам.
И никакве части од тебе не примам,
Христос моја слава, Христос моја дика.
O да красна лика мојега Женика!
Сеци, сеци ноге — пут су превалиле!
Сеци, сеци руке — посо су свршиле!
Сеци, сеци језик — срцем ћу сe молит!
Крши, крши уста — срцем ћy говорит!
Шибај, дроби, тело — нашто ћe ми тело?
Лепше ми је Женик спремио одело.
Нa небеси горе међ многим светима,
У сладосном Рају међу ангелима.
Када ја отидем, не мисли, Селине,
Да ће јед живота твога да угине.
Но чуј ме и памти: гле, дана истога
Скупа ћемо поћи пред Бога Живога:
Ти као мучитељ — ја мучена тобом,
Свак ће своја дела да понесе собом.
РАСУЂИВАЊЕ
„Ко жели отклонити од себе будуће беде, мора c радошћу подносити садашње"
.
рекао је Марко Подвижник. За велику беду сматрају људи клевету; и мало је оних
који ову беду подносе без роптања. O красни плоде благодушно поднесене напасти!
Напаст нам се даје за добру духовну трговину, a ми пропуштамо прилику остајући
празни на пазару. Гле, и Атанасије, и Василије, и Златоуст, и Макарије, и Сисоје, и
хиљаде других следбеника Најоклеветанијег били су оклеветани. Но Бог, који све
устројава на наше спасење, тако је устројио био, да на трњу клевете никну мирисне
руже славе за све оклеветане ради имена Његовог. Да није био оклеветан, зар би
Стефан видео небо отворено и славу Божју на небу? И клевета на Јосифа
целомудреног није ли послужила на још већу славу његову?
СОЗЕРЦАЊЕ
Да созерцавам чудесни риболов на дубини (Лк. 5, 4) и то:
1. Како апостоли одоше на дубину и c благословом Господа уловише препуно рибе,
2. како сам ја празан и гладан док стојим у плићини чула и ту ловим силу и мудрост,
3. како треба да пођем на дубину духовну, c благословом Господа, и тамо уловим
добар лов.
БЕСЕДА
о данашњем и сутрашњем дану
Не хвали се сјутрашњим даном јер не знаш шта ће дан донијети (Приче Сол. 27, 1)
Да се не хвалимо, браћо, оним што није у нашој власти. Времена и лета положио је
Господ под Своју власт, и Он њима располаже. Само Бог једини зна, да ли ће нас
сутрашњи дан убројати у живе или мртве? Неки су умрли уочи дана венчања свога;
други су опет силазили у гроб уочи дана крунисања царском круном. Да нико, дакле,
не говори: сутра ће ми бити најсрећнији дан у животу: сутра ступам у брак! Или:
сутра се крунишем царском круном! Или: сутра идем на гозбу велику! Или: сутра ми
долази добитак велики! О нека нико не говори о срећи сутрашњега дана. Гле, још ове
ноћи може душа изаћи из тела, и наћи се сутра окружена црним демонима у
митарствима! Још ове ноћи може се човек одвојити од сродника и пријатеља, од
богатства и части, од сунца и звезда, и наћи се у друштву сасвим непознатом, на
месту невиђеном, на суду неочекиваном.
Место да се хвалимо даном сутрашњим, боље да се молимо Богу да нам да хлеб наш
насушни данас. Можда нам је данашњи дан последњи на земљи. Зато је боље да овај
дан проведемо у покајању за све минуле дане наше на земљи, него да сујетно
фантазирамо о сутрашњем дану, о дану који нам може никад и не осванути. Сујетно
фантазирање о сутрашњем дану не може нам донети никакве добра, док покајање с
плачем за један дан може нас спасти огња вечнога.
Господе праведни, сагори безумну сујету у нама. Теби слава и хвала вавек. Амин.