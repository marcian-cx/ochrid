15. Јун
1. Свети пророк Амос. Рођен у селу Текуји близу Витлејема. Прост пореклом и
животом, Амос је био чувар свиња богаташа јерусалимских. Но Бог који не гледа ко
је ко по спољашњости него по чистоти срца, и који је и Мојсеја и Давида узео од
оваца и поставио их за вође народа, изабрао је овога Амоса за свог пророка. Он је
изобличавао цара Озију и његове жречеве за идолопоклонство, и одвраћао је народ
од клањања златним јуницама у Ветиљу учећи га да се клања Богу јединоме и
живоме. Кад га је главни жрец Амасија гонио, он прорекне, да ће Асирци покорити
Израиљ, да ће посећи цара и синове Амасијине, и да ће Амасијину жену на очи
његове војници асирски блудом оскврнити зато што је и Амасија завео народ на
блуђење с идолима. Све се ово потом и збило. Син жречев удари пророка штапом по
челу тако силно, да он падне. Једва жив буде донесен у своје село Текују, где
испусти своју свету душу. Живео је у VIII веку пре Христа. (Видети Стари Завет,
Књига пророка Амоса.)
2. Свети мученици Вит, Модест и Крискентија. Свети Вит рођен је у Сицилији, од
славних но неверних родитеља. Модест му је био учитељ а Крискентија дадиља.
Свети Вит рано се крстио и већ у дванаестој години пошао на подвиг велики. Ангели
му се јављали, и руководили га и крепили у подвигу, а и сам он био је светао и красан
као ангел Божји. Судији, који га је тукао, осуши се рука, и он му молитвом руку
исцели. Отац му ослепи видећи у његовој соби дванаест светих ангела "којима очи
беху као звезде, а лица као муње"
. Но Вит му молитвом поврати вид. Када га отац
хтеде убити, ангел му се јави и преведе га, заједно са Модестом и Крискентијом у
Ликанију, на обалу реке Силар. И ту свети Вит показа многа чудеса над болним и
сумашедшим. На позив цара Диоклецијана оде у Рим где изгна злог духа из сина
царева, за што га цар не награди него, напротив, љуто намучи, јер се не хте
поклонити глупим идолима. Но од свих мука избави га Господ и Својом невидљивом
руком пренесе поново у Луканију, где се и он и Модест и Крискентија представише
Господу. Мошти светог Вита налазе се у Прагу.
3. Преподобни мученик Дула. Живео светим животом у једном манастиру у Мисиру.
Неки његов сабрат из зависти оклевета га за светотатство, крађу црквених ствари.
Невином Дули свуку расу и предаду га кнезу на осуду. Кнез нареди те га шибаху, и
хтеде му руке одсећи, сходно закону за таква недела, но у том се онај сабрат раскаје
и објави невиност Дулину. Повраћен у манастир после двадесет година изгнања и
унижења, он трећег дана упокоји се у Господу. Тело његово чудесно ишчезне.
4. Свети мученик Лазар, кнез српски. Један од великаша српских, који су владали
царством српским после цара Душана. По смрти цара Уроша Лазар би крунисан од
патријарха Јефрема за цара српског. Слао изасланство у Цариград, са монахом
Исаијом да моли да се скине анатема са народа српског. Борио се против силе турске
у неколико махова. Најзад сукоби се на Косову пољу 1389. године 15. јуна са
турским царем Амуратом, где буде посечен. Тело му пренето и сахрањено у његовој
задужбини Раваници код Ћуприје, а доцније пренето одатле у Раваницу Сремску,
одакле је за време Другог светског рата (1942. године.) пренето у Београд и
положено у Саборну цркву, где и данас нетљено почива и пружа утехе и исцелење
свима онима који му се молитвом обраћају. Обновио Хиландар и Горњак; подигао
Раваницу и Лазарицу; био ктитором манастира руског Пантелејмона као и многих
других цркава и манастира. (Сада његове свете мошти почивају у манастиру
Раваници).
5. Свети Јефрем, патријарх српски. Као син једнога свештеника одмалена тежио за
духовним и подвижничким животом. Одбегао у Свету Гору, када су родитељи хтели
да га жене. Доцније се вратио и подвизавао се у Ибарској клисури и Дечанима. Када
наста многоначелије и борба о првенство у држави, па нажалост и у цркви, Сабор
изабра Јефрема за патријарха на место упокојеног Саве 1375. године. Када му је
саопштен избор, он се горко заплакао, но није се могао отказати. Он је венчао кнеза
Лазара за цара 1382. године, отказао се престола и предао га Спиридону, а он се
опет повукао у пустињу; но по смрти Спиридоновој, 1388. године, умоли га цар Лазар
те се поново прими дужности. Управљао Српском црквом у тешко време Косовске
пропасти и доцније до 1400. године, када сконча, у осамдесет осмој години свога
живота, и пресели се ка Господу, кога је љубио. Мошти му почивају у манастиру у
Пећи.
6. Блажени Августин, епископ ипонски. Благодарећи саветима, сузама и молитвама
мајке му Монике обраћен из незнабоштва у Хришћанство. Велики учитељ цркве и
утицајан писац, с извесним неодобреним крајностима у учењу. Тридесет пет година
прослављао Господа као епископ ипонски, и свега на земљи поживео седамдесет
шест година (354-430).
(Житија Светих за данас)
Вит прекрасни, пун небеснога меда,
Пред неверним Христа исповеда,
A руга се мртвим идолима
И идолским мрачним жречевима.
Христа слави ко силу Божју,
Правди учи оца и судију,
Ал' оба се на њег ополчише,
Малом Виту муке припремише.
Но Бог чува Своје мученике
И прославља Своје слављенике.
Вит требаше и цару у очи
Да Господа Христа посведочи,
И у Риму да пострада јавно.
Да му име буде више славно.
Maлoг Вита ангели држаху.
Maлoг Вита ангели вођаху,
И душу му ангели узеше
У Рај зеше, Богу је поднеше.
РАСУЂИВАЊЕ
Није лако увек победити у себи дух сујетљивости и кичења: у томе су успевали само
велики духовници са великом Божјом благодаћу на првом месту, са непрекидним
стражењем над душом својом и са врло финим духовним опажањима и
разликовањима. Авва Нистерој ходио једном путем са својим сабратом. Наједанпут
спазе на путу змију. Сабрат брзо побегне у страну, a за њим побегне и велики
Нистерој. ,,3ар се и ти бојиш, оче?" упита монах Нистероја. Одговори овај старац:
„He, синко, не бојим се, но морао сам побећи — иначе не бих побегао од духа
сујетљивости. To јест: да сам ја остао на месту, ти би се мени дивио, a ja бих се од
тога сујетио!"
СОЗЕРЦАЊЕ
Да созерцавам чудесно исцељење многих болесника (Матеј 14, 36) и то:
1. како се многи болесници само дотакоше скута хаљине Господње, и оздравише,
2. како и душа моја може оздравити, ако се ја дотакнем тела и крви Његове, као
телесне хаљине Божанства Његовог.
БЕСЕДА
о сиромаху и његовом Створитељу
Ко се руга сиромаху, срамоти створитеља његова (Приче Сол. 17, 5)
Ако си богат, чиме си богат ако не имањем Божјим? Ствари, које чине твоје
богатство, чије су ако не Божје? Ако се, дакле, гордиш оним што имаш, гордиш се
туђом имовином, гордиш се Божјом позајмицом. Што се онда ругаш сиромаху, који
има у рукама мање туђе имовине? Што му се ругаш, ако је он узео на зајам од Бога
мање него ти? Ако је мање узео, мање и дугује; а ти који си више узео, више и
дугујеш. Не само што не треба да се ругаш сиромаху, него треба да му се дивиш.
Гле, он води борбу на мегдану овога света са много мање средстава од тебе. Обојица
сте војници, само што ти војујеш као војник изобилно снабдевен са свим потребама,
а он војује го и гладан. Ако обојица подлегнете и предате се непријатељу, он ће бити
лакше суђен од тебе; ако ли пак обојица победите, он ће примити већу награду од
тебе. и његова ће се победа више славити од твоје.
Ко се руга нагом и гладном војнику, руга се цару његовом. Ко се руга сиромаху,
срамоти створитеља његова. Ако знаш, да је сиромахов створитељ и твој створитељ
један и исти, ти му се нећеш ругати. Ако знаш, да и сиромах стоји у истом борбеном
реду у ком и ти, ти ћеш га огрнути и нахранити и приближити га к себи.
О Господе Сведржитељу, неизмерна је мудрост Твоја у економији стварања. Обасјај
нас Духом Твојим Светим, да се дивимо тој економији, и да са страхопоштовањем и
љубављу гледамо на сва створења Твоја, гледајући их кроз Тебе. Теби слава и хвала
вавек. Амин.