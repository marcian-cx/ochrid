10. Јун
1. Свештеномученик Тимотеј, епископ бруски. Због велике чистоте душевне Бог му
дао дар чудотворства, те лечаше све болести и муке на људима. У време опаког цара
Јулијана, који се одрече Христа, Тимотеј свети би бачен у тамницу. Верни га
посећиваху и у тамници, да би чули мудру поуку од свога архипастира. Сазнавши за
то, Јулијан нареди те му џелат одсече главу у тамници 362. године. Душа његова оде
у Рај, а мошти осташе чудотворне да помажу људима и јављају силу Божију.
2. Свети мученик Александар и Антонина. Беху обоје из Александрије, Антонина
чесна девица а Александар царски војник. Обоје хришћани. Прво Антонина би
изведена на суд и на мучење. Па кад њу бацише у тамницу, Александар, по
наређењу ангела Божјег, оде у тамницу (иако дотле непознат Антонини), огрну је
својим војничким плаштом, рече јој да обори главу и да иде кроз стражаре пред
вратима. Тако девица избегне, а војник остане у тамници. Тада изведоше Александра
пред судију и почеше истјазавати због имена Христова. Чувши за то Антонина, сама
се пријави судији, који их обоје поче стављати на разне муке. Одсече им руке, потом
их бијаше по голом телу, а ране им паљаше свећама, и најзад баци у огањ, који беше
наложен у једној рупи, и затрпа их земљом. Чесно пострадаше ради љубави Христове
и преселише се у дворе Цара небескога 3. маја 313. године. Злобни судија, Фист, у
часу смрти мученика, поста нем, и спопаде га дух бесни који га мучаше седам дана и
најзад умори.
3. Свети Васијан, епископ лавдијски. Као незнабожац рођен у Сиракузи од
незнабожних родитеља, угледних и богатих. Васпитан философијом у Риму. По својој
топлој жељи крштен неким благочестивим старцем Гордијаном. То увреди родитеље
његове, и да би избегао њихов гнев, по заповести светог Јована Богослова, који му
се јави, оде у Равену и јави се епископу Урсу, своме рођаку. По упутству епископа
Васијан се настани код цркве светог мученика Аполинарија ван града, и ту се дуго
подвизаваше трудом, постом и молитвом. Када умре епископ у граду Лавдијском у
Лигурији, Васијан би изабран, сходно неком откровењу у сну, иако он то не жељаше.
Посвећен за архијереја Амросијем Миланским и Урсом Равенским. Имаше велику
благодат исцељења; могаше и мртве васкрсавати. Био присутан последњим
часовима светог Амвросија, и чуо из уста овога, како види Господа Исуса Христа.
Поживео у труду и подвигу до дубоке старости, и у деведесетој години живота свога
сконча и пресели се у Царство Божје, око 409. године. Његове свете мошти осташе
чудотворне, да сведоче о сили Божјој и величини Божјег светитеља.
(Житија Светих за данас)
Васијан Свети Господа вољаше,
Васијан свети Господа мољаше,
Господ милостив, благодат му даде,
Васијан прозре шта све људи раде,
Како демони игру злу играју,
И како људе на зло навраћају.
Васијан једном чаршијом хођаше,
Трговца виде где лажно мераше,
A црни ђаво у кантару стоји,
Те криво мери и неправо броји,
Трговцу мило што све људе вара
И c мало робе чини много ћара!
Васијан свети ка дућану крочи:
Трговче, викну, та отвори очи!
O не радуј се због добитка, лака,
Отвори очи, погледај ортака! —
Утом трговцу отворише с' очи,
Ђавола смотри, и назад одскочи,
Испуњен страха, испуњен трепета,
Сва добит, виде, беше му проклета.
Зарида љуто, и пред свеца клече
Моли се за ме — Васијану рече.
Покај се, покај! — Васијан гa учи,
Да ти се душа вечно не узмучи,
Своме ортаку ђаво новце даје,
Али му душу тражи за уздарје.
РАСУЂИВАЊЕ
Није свеједно јести оброк свој c благословом и јести га без благослова. Сваки оброк
је трпеза Божја коју је сам Бог поставио за нас. Зато треба Богу, као домаћину,
благодарити и његов благослов просити. Благословено јело је и слађе и ситије; док је
неблагословено и неслатко и несито и — нездраво. Једном цар Теодосије Млађи
изашао у шетњу у околину Цариграда, па видећи колибу неког монаха, сврати у њу.
Упита старац цара, да ли жели што јести? „Хоћу," одговори цар. Старац изнесе пред
цара хлеба, зејтина, соли и воде. Цар jeo и пио, па упитао монаха: „Знаш ли ти ко сам
ја?"
„Бог тебе зна!"' одговори монах. „Ја сам цар Теодосије." Монах се поклони цару
ћутке. Рекне му цар: „Ја сам цар и од цара рођен, но веруј ми никад у животу нисам
jeo тако слатко као данас у тебе.
"
„А знаш ли ти због чега?" упита старац. „Због
тога," продужи он, „што ми монаси свагда c молитвом и благословом припремамо
храну, отуда и худа храна у нас се обраћа у слатку; у вас пак припремају храну c
много труда, но благослов не траже (од Бога), отуда и укусна храна бива
неукусном."
СОЗЕРЦАЊЕ
Да созерцавам чудесно исцељење човека са сухом руком (Мат. 12, 10) и то:
1. како Господ рече сухоруком: пружи руку своју! пружи,
2. како су и моје руке сухе кад год не дајем милостињу. Господ ми непрестано
говори: пружи руку своју!
БЕСЕДА
о томе како грешника сналази оно чега се боји
Чега се боји безбожник, оно ће га снаћи; а што праведници желе, Бог ће им дати
(Приче Сол. 10, 24)
Безбожник се боји скоропостижне смрти, лопов се боји обијача, убица се боји мача,
гордељивац се боји срамоте, отмичар се боји глади, прождрљивац се боји болести,
клеветник се боји суда истине. Оно чега се безбожник боји, оно ће га и снаћи.
Праведник жели чисту савест, праве мисли, мир, милосрђе, љубав, истину, правду,
кротост. И Бог му то даје још док је овде на земљи. Праведник жели Царство Божје,
жели Рај, жели друштво ангела и светитеља, жели гледање лица Божјег у животу
бесмртном. И Бог му то све даје онда када га призове к Себи.
О како је праведан Господ према безбожницима, и како је преблаг Он према
праведницима! Оно чега се безбожник боји, оно Господ отклања од њега. Чега се
праведник боји? Само греха. И Бог отклања грех од праведника и управља ноге
његове на пут добродетељи; и Бог чува праведника од злих духова, сејача греха, и
благодаћу својом залева усев добродетељи у срцу његовом.
О Господе Свевидећи, сачувај нас од путова безбожничких, и од добити
безбожничке, и од страха безбожничког! Помози нашем колебљивом срцу, да се
утврди у жељи само онога што је Теби угодно. Јер оно што је Теби угодно, оно ће на
крају победити и царовати, а све остало биће предано труљењу и забораву. Теби
слава и хвала вавек. Амин.