5. Јун
1. Свештеномученик Доротеј, епископ Тирски. Био епископ тирски од времена
Диоклецијана, па све до времена Јулијана Одступника, под којим намучен би и
пострада за веру православну. Живео на земљи сто седам година, и угодивши Богу
преселио се у живот вечни 361. године. Био је врло учен муж. Написао многа поучна
дела на грчком и латинском језику. Нарочито је чувена његова грчко-латинска
Синтагма.
2. Преподобни Теодор пустињак. Чудотворац. Очистивши дух свој дугим подвигом у
пустињи Јорданској, добио од Бога дар чудотворства. Путујући лађом за Цариград,
догоди му се да лађа залута, и неста на њој воде за пиће. Када од жеђи сви путници
на лађи беху близу смрти, Теодор подиже руке к небу, помоли се Богу и крсним
знаком прекрсти морску воду. Потом рече лађарима да захвате из мора и пију; и кад
пише, беше вода слатка. Када се сви почеше клањати Теодору, он их мољаше, да не
благодаре њему но Господу Богу, који то чудо учини по своме човекољубљу. Мирно
сконча 583. године.
3. Преподобни Анувије. Један од великих Мисирских монаха. Много пострадао за
веру праву. Када су га пред смрт посетила три старца пустињака, он, прозорљивац,
открије им све тајне срца њихова. Мирно сконча у другој половини V века.
4. Блажени Игор, кнез черниговски и кијевски. Гоњен од својих сродника, он
напусти свет и замонаши се. Кијевљани, незадовољни династијом Олговића, хтедну
да је истребе. Јурну на манастир, ухвате невинога и младога схимника Игора и убију
га. Због тога злочина многе су беде постигле Кијевљане. А на гробу овога блаженога
виђене су свеће, саме од себе запаљене, и то у неколико махова, а над црквом, где је
сахрањен био, видео се стуб огњени. То је било 1147. године.
5. Преподобни Петар Коришки. Родом из села Корише, више манастира Светог
Марка код Призрена (по другом пак предању из једног села код Пећи). Као младић
орао на једном ћоравом волу. Био је необично кротак и безгневан. Са својом сестром
Јеленом удаљио се рано на подвиг. Подвизавао се врло тврдо и истрајно. У тешкој
борби с демонским искушењима показао се победоносан. Око њега сабрало се
мноштво монаха, и он им је био наставник. Бежећи од славе људске, он се неко
време склонио у Црну Ријеку, где се доцније подвизавао свети Јанићије Девички. У
старости упокојио се у својој пештери у Кориши. Оне ноћи када се он упокојио,
видела се светлост од много свећа у његовој пећини и чуло се ангелско појање. Овај
дивни светитељ живео је вероватно у XIII веку. Над његовим чудотворним моштима
цар Душан подигао цркву, која је била метохом хиландарским. У новије време
остатак моштију светог Петра пренет је тајно у Црну Ријеку, где и данас почива.
6. Блажени Константин, митрополит кијевски. У дане онога блаженог кнеза Игора,
када беше велика парба и смутња међу кнежевима руским, беху и у цркви нереди и
честе промене на престолима архијерејским. Тако по смрти митрополита кијевског
Михаила кнез Изјаслав доведе за митрополита неког ученог монаха Клима, не
тражећи за то благослов патријарха цариградског, супрот древном обичају. Тада
патријарх посла овога Константина митрополита да извиди ствар. Константин збаци
Клима и одстрани из цркве све оне клирике, које Клим беше рукоположио. Због тога
се народ раздели: једни се држаху Клима, а други Константина. Тада, по жељи
кнежева руских, патријарх посла трећега, некога Теодора, а Клим и Константин беху
уклоњени. Када умре Константин 1159. године, отворише његов тестамент, у коме
он заклињаше, да га не сахрањују него да га баце у поље, да га пси поједу, пошто он
сматра себе виновником смутње у цркви. Не смејући се оглушити о завештање, но
ипак са великим ужасом, узму људи тело митрополитово и баце у поље, где је
лежало три дана. За три дана је страшно грмело над Кијевом, муње су севале,
громови пуцали и земља се тресла. Осам људи погине од грома. Над мртвим телом
Константиновим појављивала се три пламена стуба. Видећи све ово кнез кијевски
нареди те узму тело и чесно га сахране у цркви, где је био и гроб Игоров. И одмах
потом наста тишина у природи. Тако Бог оправда слугу Свога смиренога.
(Житија Светих за данас)
Анувије још три тамне нићи,
Па ћеш Богу на истину поћи:
Кажи нама слово полезное! —
Три га старца питаху утроје,
Анувије одзбори старцима:
— Изложен сам био гоњењима
За Крст часни и за веру праву.
Хтедох дати за Господа главу,
Но Господ ме од тога одврати
Мученички венац не хте дати.
Никад земно од Бога не тражи
Сваким добром Господ ме ублажи,
Светли ми се ангели јављаху,
Небесну ми храну доношаху.
Што год просих, од Бога получих.
Многе тајне видех и докучих,
Видех небо и ангелске лике,
Апостоле, свеце, мученике,
Лик небесни свети и радосни,
И Рај чудни, чудни и сладосни.
Видех Пак'о и муке грешничке,
И све тамне војске сатанинске,
Лаж на уста никад не изрекох.
Од свих сласти земних се одрекох,
Христов лик ми више сунца сија
Прост'те старци, грешног Анувија!
РАСУЂИВАЊЕ
Никада не нарушавај пост у среду и у петак. Taj пост је Црквом заповеђен и добро
образложен. Ако си икад у животу нарушио тај пост, моли се Богу, да ти опрости, и
више не греши. Благочестиви људи не сматрају себе разрешеним од тог поста ни на
путу, па чак ни у болести. Св. Пахомије сретне једном људе где носе мртваца, и види
два ангела у спроводу. Он се замоли Богу, да му се открије тајна присуства ангела
при сахрани тога човека. Какво добро учини тај човек, да га свети ангели Божји
прате у спроводу до гроба? Тада по Божјем Промислу приђу оба ангела Пахомију и
објасне му овако: „Један је од нас ангел среде a други ангел петка. Па како је овај
човек увек до саме смрти постио среду и петак, то ми почасно спроводимо његово
тело. Како је он до смрти сачувао пост, то га и ми прослављамо."
СОЗЕРЦАЊЕ
Да созерцавам чудесно исцељење узетога (Мат. 9, 1) и то:
1. како благи Господ поврати здравље човеку узету, само рекавши му: устани и ходи!
2. како и моју узету (паралисану) душу износи Црква пред Господа, да joj Господ
поврати здравље, само ако ја то хоћу.
БЕСЕДА
о оправданости милостиње
Не одреци добра онима којима треба, кад можеш учинити (Приче Сол. 3, 27)
Не одриче ни теби Господ оно што теби треба, не одреци ни ти човеку, кога ти је
Господ послао у сусрет, да куша срце твоје. Ако ти неки сиромах један пут у животу
пружи руку за помоћ, подај му и не откажи. Сети се, колико ти је година живота, и
колико сати у једном дану, и колико минута у једноме сату — свакога минута кроз
толико и толико хиљада дана ти пружаш руку своју ка Господу, и Господ даје и не
отказује. Сети се милости Божје, и твоја немилост пећи ће те као жеравица, и неће ти
дати мира све док се не покајеш и не омекшаш срцем.
Не реци никад: досадише ми ови просјаци! Толики милиони људи живе на земљи, и
сви су просјаци у Господа, и цареви као и надничари, и богаташи као и слуге — сви су
просјаци Господа — па Господ никад не рече: досадише ми ови просјаци! О човече,
заблагодари Богу, што и од тебе неко тражи какво добро, било материјално било
духовно! То значи, да си ти човек од Божјег поверења; значи: Бог ти је поверио неко
Своје добро (јер сва су добра Божја). Покажи се достојан тога поверења: покажи се
достојан у малом, да би ти се поверило веће.
О Господе свебогати, омекшај срце наше и просвети разум наш, да будемо
милостиви у добрима која си нам Ти, Свемилостиви, поверио. Теби слава и хвала
вавек. Амин.