21. Јун
1. Свети мученик Јулијан Тарсанин. Благородног, сенаторског порекла; живео у
Тарску Киликијском, пострадао у време Диоклецијаново. Иако му беше тек
осамнаест година од рођења када би подвргнут истјазавању за веру, свети Јулијан
беше већ довољно васпитан и утврђен у хришћанском благочешћу. Целу годину
водао га је намесник царски за собом из града у град, све мучећи га и све
наговарајући, да се одрекне Христа. Мајка Јулијанова следоваше издалека своме
сину. Када је намесник ухвати и посла да усаветује свога сина, да се одрекне Христа,
она три дана говораше у тамници своме сину супротне савете, учећи га и храбрећи
да не клоне духом, но да с благодарношћу Богу и смелошћу иде на смрт. Мучитељи
зашију тада Јулијана у врећу с песком и са скорпијама и змијама, па баце у море, а и
мајка Јулијанова умре на мукама. Мошти његове избаце таласи на обалу, и верни
пренесу их у Александрију и чесно сахране 290. године. Доцније те мошти буду
пренете у Антиохију. Сам свети Јован Златоуст доцније држао је похвалну реч светом
мученику Јулијану. "Из уста мученика"
, рекао је Златоуст, "исходио је свети глас, и
заједно с гласом изливала се светлост јаснија од сунчаних зрака"
. И још: "Узми кога
било, сумашедшег и бесног, и приведи овоме светоме гробу, где су мошти
мученикове, и видећеш, како ће он (демон) непремено искочити и побећи као од
палећег жара"
. Из ових речи јасно је, како су се многобројна чудеса морала
дешавати на гробу светог Јулијана.
2. Преподобни Јулије и Јулијан. Рођена браћа из грчке области Мирмидоније.
Одмалена васпитани у хришћанству, са заветом да ће живети увек у девству и
служити цркви. Јулије беше презвитер а Јулијан ђакон. Од цара Теодосија Млађег
издејствују грамату, да могу по целом царству рушити кумире и зидати цркве
хришћанске. Као два апостола ова два брата обраћаху нехришћане у хришћане по
Истоку и Западу, и зидаху цркве. Сазидаше стотину цркава за живота свога.
Упокојили се мирно у господу близу Медиолана. Житељи Медиолана призивају
светог Јулија у помоћ против вукова.
3. Свети мученик Арчил II, цар грузињски. Беше син цара Стефана а унук великог
цара грузинског Вахтанга. Велики хришћанин и заштитник Хришћанства цар Арчил
би мучен од муслимана и посечен за Христа 20. марта 744. године. А њему беше
осамдесет година када пострада за Господа и пресели се у блажену вечност.
4. Свети мученик Луарсаб II, књаз карталински у Грузији. И отац му, Георгије X,
пострада због вере и би отрован од персијског шаха. Луарсаб пак би бачен у неку
тамницу, близу Шираса, у којој протамнова седам година. Тада, по наредби шаха
Абаса I, би обешен у тамници са двојицом слугу, 21. јуна 1622. године. На његовом
гробу виђена беше светлост небеска.
(Житија Светих за данас)
Кад Јулије и брат му Јулијан
Саградише Богу Свевишњему
Деведест и девету цркву,
Тад Јулијан гробницу сагради
За свог брата свештеног Јулија,
Па кад брату гробницу показа,
Јулије му кротко говораше:
— Припремај се, мој брате рођени,
Гроб је овај за тебе саграђен,
Припремај се да пред Бога пођеш,
Пре твог брата, грешнога Јулија.
A Јулију Бог је одредио
Саградити још и стоту цркву
На острву неком усамљеном.
Како рече преславни Јулије,
Како рече, онако сe cтeчe,
Пре старијег млађи брат се смири,
A старији сто цркви намири,
Па кад стоту на острву сазда,
Тад се и он у вечност пресели.
РАСУЂИВАЊЕ
Кад човек почне да се вежба у ћутању, ћутање му изгледа ниже од говора; но када се
извежба у ћутању, онда зна да је говор нижи од ћутања. Рекао монах св. Сисоју: „Ја
бих хтео да сачувам срце моје, али не могу"
, на што му старац одговори: „Како
можемо ми сачувати срце, кад капија срца нашег — језик — стоји отворена?"
Упитали једанпут Харилеуса, синовца Ликургова, зашто је стриц његов издао тако
мало закона. Он одговори: „Јер не треба много закона онима који много не говоре.
"
СОЗЕРЦАЊЕ
Да созерцавам чудесно исцељење слепог Вартимеја (Мк 10, 46) и
то:
1. како Вартимеј c вером вапије ка Господу за исцељење, и како га Господ исцељује,
2. како и ја седим слеп душом крај пута, којим Господ пролази, и ако вапијем к Њему,
исцелиће ме.
БЕСЕДА
о сејању и жетви
Ко сије безакоње, жњеће муку (Приче Сол 22, 8)
Ако чиниш безакоње, може те мука и обићи онога дана, када чиниш безакоње, но
она је чула глас безакоња, и доћи ће неизоставно у свој дан.
Понеко сејање је слатко, и понека је жетва горка. Понеко сејање личи на живот, но
плод и жетва су му смрт.
Пази и научи се из Светога Писма:
Ева посеја безакоње кроз непослушност, и снађе је мука порођајна.
Каин посеја безакоње кроз братоубиство, и снађе га мука бесаног лутања по земљи.
Содом и Гомор посејаше безакоње, и пожњеше муку грозне смрти.
Синови Илије првосвештеника посејаше безакоње, јер чињаху скверну покрај
Ковчега Завета, и пожњеше муку, јер горко изгубише живот у боју.
Сети се Саула, његовог безакоња и његове муке. Па се сети Ахава и Језавеље. Па се
сети Ирода и Јуде. Па се сети дана данашњега, и дана јучерашњега, и дана
прекјучерашњега, и свакога прошлог дана, и ослушни речи свакога дана: ко сије
безакоње, жњеће муку! Има ли села на свету, коме ова наука није пред очи
постављена? Има ли крова, који под собом не скрива такву науку? Има ли и једног
живог човека, који се није осведочио у ову науку на живим примерима око себе?
О Господе Премудри, кад не бисмо знали вољу Твоју, мање бисмо одговарали. Но кад
си нам дао да је знамо, Премилостиви, додај нам силе да је и извршујемо кроз све
дане живота нашег: Теби слава и хвала вавек. Амин.