14. Јун
1. Свети пророк Јелисеј. Живео на девет стотина година пре Христа. Када је Господ
хтео узети к Себи престарелог пророка Илију, открије овоме, да му је за наследника у
пророчкој служби одредио Јелисеја, сина Сафатова, од племена Рувимова, из града
Авелмаула. Илија каза Јелисеју вољу Господњу и огрну га својим огртачем и испроси
од Бога двогубу пророчку благодат за њега. Јелисеј одмах остави дом свој и род свој
и пође за Илијом. А када Господ узе Илију на огњеним колима, Јелисеј оста да
продужи пророчку службу са још већом силом од Илије. По чистоти и ревности он је
био раван највећим пророцима, а по чудесној сили, која му се даде од Бога,
превазилазио их је све. Раздвојио је воду у Јордану као негда Мојсеј у Црвеном мору;
горку воду у Јерихону учинио питком; низвео воду у ископане ровове за време рата с
Моавићанима; умножио уље у лонцима бедне удовице; жени Соманићанки васкрсао
умрлог сина; са двадесет хлепчића нахранио сто људи; исцелио од проказе војводу
Немана; низвео проказу на слугу свога Гиезија због среброљубља; ослепио целу
једну војску сиријску, а другу, опет, нагнао у бекство; предсказао многе догађаје,
како народу, тако и појединцима. Представио се у дубокој старости.
2. Свети Методије, патријарх цариградски. Родом из града Сиракузе у Сицилији. По
свршетку светског школовања замонаши се и почне се подвизавати у манастиру.
Патријарх Никифор узме га к себи на службу. У време иконоборачких царева прочуо
се свуда као одлучни бранилац иконопоштовања. Опаки цар Теофило заточи га због
тога на једно острво, у тамницу, са два обична разбојника, где проведе пуних седам
година, у влази, без светлости и без довољно хране, као у гробу. У време
благочестиве царице Теодоре и сина јој Михаила, ослобођен и изабран за патријарха
(по ранијем пророчанству светог Јоаникија Великог). Прве недеље Великог поста
Методије свечано унесе иконе у цркву, и написа канон у част иконе. Не могући му
никако доскочити, скверни јеретици најмише неку жену, која изјави, да патријарх с
њом има нечисте телесне односе. Цео се Цариград узбуни од те клевете. Не знајући
како иначе да докаже своју невиност, патријарх пређе преко стида и свуче се наг
пред судом, који је сам тражио, и показа своје сухо и од поста измождено тело. Суд
се очигледно увери, да је патријарх оклеветан. Народ чувши за ово, обрадује се, а
јеретици постиде. Тада и она жена призна, да је наговорена и плаћена, да ту клевету
изнесе на светитеља Божјег. И тако они који су мислили нанети срам Методију, и
нехотице му повећају славу. Овај велики исповедник вере мирно је скончао 846.
године и преселио се у Царство Божје.
3. Свети Јован, митрополит евхаитски. Прозван Маврон. Врло образован но у исто
време и духован муж. Тек у старости при цару Алексију Комнену, постане
митрополитом евхаитским. Прослављен нарочито тиме, што су му се јавили свети
Василије, Григорије Богослов и Јован Златоуст (в. 30. јануар) и објаснили му, како
су они сва тројица подједнако прослављени на небу. После тог виђења утиша се
препирка у народу око тога, ко је од та три светитеља већи, а ко мањи. Још је свети
Јован саставио познати канон Исусу Сладчајшем, и канон Ангелу Хранитељу, а
поред тога оставио је и друге корисне списе. Скончао мирно 1100. године.
4. Преподобни Нифонт. Рођен у области Аргирокастра у селу Лукову од оца
свештеника. Од младости вукла га жеља самоћи и молитви. Та га жеља најзад доведе
и у Свету Гору, где се подвизавао најпре у пештери светог Петра Атонског а потом у
пустињи свете Ане. Није хтео ни хлеб јести, него се хранио травом и корењем. Неки
завидљивци оптуже га као да се он гнуша хлеба, од чега се он лако и брзо оправда.
Најзад се здружи са светим Максимом на Капсокаливи. Због своје искрене љубави
према Богу Нифонт буде обдарен од Бога даром чудотворства и прозорљивости.
Исцељивао је болесне молитвом и помазањем уљем, а прозирао је у догађаје који се
се збили и који ће се збити. Прорекао за себе да ће умрети уз Петров пост. И кад је
освануо дан његовог упокојења, он рекне братији око себе: "Не плачите него радујте
се, јер ћете у мени имати молитвеника пред Богом за спасење ваше"
. Најзад рече:
"Време је да идем!" И предаде свету душу своју Богу 14. јуна 1330. године.
(Житија Светих за данас)
Шта помаже благо и свет овај убав,
Шта власт сва и сила кад је човек губав?
Војвода је Неман, но губом покривен
Сав од губе бео, ка' од гноја сливен.
Па војвода жури к Божијем човеку,
Само још од њега надајућ се леку,
C целим караваном одела и злата,
To Божјем човеку нека буде плата!
Јелисеј му рече да Јордану ходи
И седам се пута окупа у води.
Расрди се Неман у својој несрећи:
— Немамо л' ми'река, бистријих и већи?
И хоћаше хитно дома да се врати,
Но мудри га слуга од тога одврати.
Господару, рече, хитно не одступај,
Гле, Јордан је близу, иди се окупај!
Послуша га Неман, к Јордану пожури
И седам се пута у реку загњури.
Здрав постаде Неман, проказа одлете,
Здрав постаде Неман и чист као дете.
Бог је један, викну, Богу Израиљу,
Он чудеса славна чини у обиљу!
РАСУЂИВАЊЕ
„Неће нас спасти место, ако не творимо вољу Божју"
, вели премудри Златоуст. За
некога монаха прича се, како је живео у једном манастиру, где су га пет сабрата
волели a један вређао. Због овог једног, који га је вређао, он се пресели у други
манастир. У том другом манастиру пак осморица су га волели a двојица вређали. Он
побегне у трећи манастир. Но ту су га седморица волела a петорица вређала. Он пође
у четврти манастир. Но успут се размисли: „Докле ћу ја бежати c места на место? У
целом свету нећу наћи покоја. Боље да постанем стрпљив," Извуче хартију и написа
крупним словима: „Све ћу да отрпим ради Исуса Христа, Сина Божјега." Када ступи у
четврти манастир, и ту су га једни волели a други вређали, Но он је почео стрпљиво
подносити увреде. И чим би га неко увредио, он би извадио ону хартију и читао: „Све
ћу да отрпим ради Исуса Христа, Сина Божјега." И тако стрпљивошћу успео је да га
сви заволе. И остао је на том месту до смрти.
СОЗЕРЦАЊЕ
Да созерцавам чудесно хођење Господа по води као по суху (Мат. 14, 25) и то:
1. како Господ ходећи сам врхом воде зове и Петра: ходи! Петар полази но због мале
вере почиње да тоне,
2. како и мене Господ призива да ходим поврх страсне влаге и буре, и како и ја
полазим но тонем због мале вере
БЕСЕДА
о смерности као претечи славе
Прије славе иде смјерност (Приче Сол. 75, 33)
Овде је реч о правој слави а не о лажној; о слави непролазној а не о слави умирућој.
Слава која је од људи слава је умирућа, а слава која је од Бога слава је непролазна.
Кога људи прославе, није прослављен, а кога Бог прослави, тај је прослављен. Ви
примате славу један од другога, а славе која је од једнога Бога не тражите (Јов. 5,
44), рекао је Господ књижевницима јеврејским. Видите, како Господ разликује славу
људску од славе божанске. А за Себе је Он рекао: Ја не примам славе од људи (5,
41).
Ко тражи славу од људи, тај иде путем гордости, а ко тражи славу од Бога, тај иде
путем смерности. Нико без смерности није прослављен од Бога. Светитељи Божји
били су најсмерније слуге Божје. Превеликом смерноћшу одликовала се и Пресвета
Богородица. Својој превеликој смерности она је приписивала избрање своје за Матер
Божју: яко призрje на смиренïе раби своея. Но најсмернији од најсмернијих био је сам
подвигоположник Господ наш Исус Христос. У Његовом земаљском животу смерност
је увек ишла пре славе. И у нашем животу, браћо, мора тако бити, ако желимо
истинске славе. Јер ако смерност не иде пре славе, слава никад доћи неће.
О Господе Исусе, узоре и учитељу смерности, славо наша једина, и Прослављачу
свих смерних и кротких, надахни нас неизреченом смерношћу Твојом. Теби слава и
хвала вавек. Амин.