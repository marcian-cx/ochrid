## ЖИВОТИ СВЕТИХ

### 1. Света великомученица Анастасија Узорешителница и други с њом
Ова славна јунакиња вере Христове роди се у Риму у дому сенаторском и богатом, од оца паганина и мајке хришћанке. Од ране младости прилепи се љубављу ка Господу Исусу, руковођена у науци Христовој неким благочестивим учитељем Хрисогоном. Приморана оцем Анастасија ступи у брак с неким незнабожачким властелином Публијем, но изговарајући се на женску болест, она никако не хте с њим ступити у телесне везе, због чега је муж горко мучаше затвором и глађу. А још веће муке удари на њу када дознаде да она тајно одлази у тамнице хришћанским мученицима, односи им понуде, служи им, пере им ране и дреши узе њихове. Но Божјим Промислом би ослобођена од опаког мужа: Публије би послан царем у Персију, па путујући морем утону. Тада света Анастасија поче слободно служити мученим хришћанима и својим великим наследством тешити сиромахе делећи им милостињу. Једном цар Диоклецијан беше у граду Аквилеји, па нареди да му доведу исповедника Христова Хрисогона, кога праћаше света Анастасија; Хрисогону светом би одсечена глава по царевој заповести. Тада пострадаше и три сестре, Агапија, Хионија и Ирина (в. 16. април): прве две бачене у огањ, а трећа стрелом прострељена; њихова тела света Анастасија зави у бело платно, обложи ароматима и чесно сахрани. Потом оде у Македонију, где помагаше страдалницима Христовим, но би распозната као хришћанка и вођена на саслушања и истјазања. Некакав началник жречева Улпијан хтеде се похотљиво коснути њеног тела, али ослепе наједном и издахну. Осудише је на смрт глађу: тридесет дана лежаше у тамници без хране, хранећи се сузама и молитвом. Потом би стављена у лађу са још хришћана да буде потопљена, но Бог је и од те смрти сачува. Најзад би привезана над огњем ногама и рукама за четири коца и ту предаде Богу своју свету душу. Пострада 304. године.

### 2. Света мученица Теодотија с три детета
Оставши младом удовом с три чеда своја, Теодотија се сва предаде служби Богу и васпитању деце своје у благочестивој вери. Код ње становаше света Анастасија када беше у Македонији, и заједно с њом обилажаше узнике Христове по тамницама. Изведена на суд, Теодотија дерзновено исповеда Христа Господа, због чега би послата антипату витинијском Никитију. Када се један бестидни незнабожац хтеде дотаћи њеног тела, угледа наједанпут ангела Божјег крај ње и би ударен од ангела. На смрт осуђена, у зажарену пећ бачена са своје троје деце, света Теодотија чесно сконча живот свој и пређе у Царство славе вечне.

## ХИМНА ПОХВАЛЕ

Богу служи света дева  
Анастасија,  
Вером, надом и делима,  
Богом се сија.  

Мужа, славу и богатство  
дева оставља,  
И сужњима радо служи,  
Бога прославља.  

Узе дреши, ране мије  
мученицима;  
Узе дреши, даре даје  
а не узима.  

Ни од људи ни од земље  
плату не тражи,  
Христом Богом душу своју  
и срце блажи.  

Прође мука, оста слава  
Анастасије;  
С ангелима сад на небу  
она ликује.  

## РАСУЂИВАЊЕ

Милостиви Бог често шаље утеху угодницима и угодницама Својим на земљи преко светитеља Својих из онога света. Пре свете Анастасије пострада за Христа света Теодотија. Потом Анастасија би вргнута у тесну и мрачну тамницу да у њој, по суду мучитеља, од глади сконча. За време од тридесет дана тамновања сваке јој се ноћи јављаше света Теодотија из онога света и крепљаше је у њеном страдању. Када се наврши тридесет дана, изведоше мучитељи Анастасију и зачудише се видећи је живу. Па је осудише са још неколико других на потопљење у море. Војници пробушише лађицу у коју су их метнули да би потонули, но јави се света Теодотија на води и управи лађицу ка обали, те се сви спасоше. Видевши чудо Божје, сто двадесет незнабожаца одмах повероваше у Христа и крстише се.

## СОЗЕРЦАЊЕ

Да созерцавам страдања Давидова због греха и то:  

1. како наста беда у дому Давидову; један син уста против другог и брат против сестре,  
2. како Авесалом поведе рат против оца свога Давида,  
3. како цео народ снађе беда због греха царевога.

## БЕСЕДА

о Јову трпељивом  

**Господ даде, Господ узе; да је благословено име Господње (Јов. 1, 21)**  

Нека се не боји ничега праведник, браћо, све ће добро с њим бити. Цело Свето Писмо показује нам да Бог не оставља праведника до краја. Пример Јова јасан је као сунце. Имаше Јов седам синова и три кћери, богатство, поштовање међу људима и пријатеље, и све то изгуби за један дан. Но он не заропта на Бога него паде на земљу, поклони се и рече: го сам изашао из утробе матере своје, го ћу се вратити онамо. Потом изгуби и здравље, а цело тело покрише ране и гној; но он сеђаше на пепелу и уздизаше хвалу Богу. Жена га наговараше да се одрекне Господа, али Јов јој рече: кад смо добро примали од Бога, зар зло да не примимо? Пријатељи га укореваху, правише се паметнији и праведнији од њега, но Јов се смерно мољаше и трпељиво подношаше несрећу. Бог је пустио све ове беде да куша не само Јова него и сроднике и пријатеље његове. Када свак положи испит, Бог поврати Јову здравље и даде му двојином онолико богатства колико му беше узео, па опет седам синова и три кћери. Ко има јаку веру, тај види прст Божји и у благовању и у страдању. Ко има јаку веру, има и трпељивост. Кад му Бог даје, он благодари; кад Бог узима, он благосиља: да је благословено име Господње.

Господе Боже Јова многострадалнога и трпељивога, научи и нас благосиљати име Твоје у страдању нашем. Теби слава и хвала вавек. Амин.