## ЖИВОТИ СВЕТИХ

### 1. Сабор Пресвете Богородице
Други дан Божића Црква одаје славу и хвалу Пресветој Богоматери, која је родила Господа нашега Исуса Христа; празник се назива сабор њен зато што се тога дана сабира сав верни народ да је торжествено прослави. У Охриду је од старине био обичај да се уочи овога дана вечерња служи само у храму Свете Богородице Челнице, где се све свештенство и народ саборно клањаху Пречистој.

### 2. Спомен бекства у Мисир
Када се мудраци поклонише Господу у Витлејему и одоше другим путем, Ирод намисли да покоље сву витлејемску децу; зато ангел јави се Јосифу у сну и нареди му да узме Младенца и Матер Његову и бежи у Мисир. Јосиф најпре оде у Назарет да уреди своје ствари и поведе са собом сина Јакова, па затим крете у Мисир, чиме се испуни пророштво: „Господ седећи на облаку лаку доћи ће у Мисир.“ У старом Каиру до данас показују пећину где је света породица живела, а у Матареи дрво под којим се Пресвета Богородица одмарала и чудотворни извор који је ту потекао. По наређењу ангела света породица се после неколико година врати у Палестину, испуњујући и друго пророштво: „Из Мисира дозвах сина својега.“ Како је Архелај, Иродов син, владао у Јудеји, Јосиф се настани у Назарету у Галилеји, где је цариovao нешто блажи Ирод млађи.

### 3. Преподобни Еварест
Дипломата по звању, постаде монах читајући дела светог Јефрема Сирина; беше врло суров према себи, носећи ланце на телу и једући сухи хлеб само једном недељно. Живео је седамдесет пет година и преставио се ка Господу око 825. године.

### 4. Свети Јевтимије Исповедник, епископ сардијски
Учествовао је на VII васељенском сабору и око тридесет година провео у изгнанству због поштовања светих икона; за царевања Теофила иконоборца шибан је воловским жилама, од чега је мученички скончао 840. године и примио венац славе.

### 5. Преподобни Константин Синадски
Јеврејин пореклом, обрати се у хришћанство, и при крштењу стави крст на главу своју, чији отисак чудесно остade на телу до смрти; био је славан по испосништву, пророштвима и многим чудесима, и на седам година прорече дан своје кончине. Упокојио се у Цариграду у VII веку.

## ХИМНА ПОХВАЛЕ

Међа измeђ ноћи и сунчана дана  
Зора је румена, румена и росна,  
Ти си зоро рујна, Дево богодана,  
Претходница дана, рујна и поносна;  

То поправи Еву и у Рај поврати.  
Твоју помоћ ни нам грешним не ускрати.  
Суx Израил прође кроз Црвено море.  
Из пустињске стене студен извор тече,  

Купина гораше, не може да згоре —  
Ко што зора личи на румено вече  
Тако и ти, Дево, на праслике ове,  
O ти коју Црква Богомајком зове.  

Греху непозната, греху неодана.  
O пречиста Мати нашег Спаситеља,  
Због чистоте твоје Богом си избрана  
Да на земљу спустиш вечног Створитеља:  

Зато власт имадеш за нас се молити  
A ми радост Тебе пјети и славити!

## РАСУЂИВАЊЕ

Када света породица бежаше у Мисир, искочише разбојници да их опљачкају; један приђе Пресветој Богородици и, видевши Дете Христа, задиви се Његовој красоти и нареди својим друговима да ништа не узимају. Богородица му рече да ће га Дете наградити за то милосрђе. После тридесет и три године тај исти разбојник, по имену Дисмаз, висио је на крсту с десне стране Христове; покаја се за своје зло, укори другога разбојника и чу из уста Господњих: „Данас ћеш бити са мном у Рају.“ Тако Христос дарова Рај ономе који га је у детињству поштедео.

## СОЗЕРЦАЊЕ

Да созерцавам чистоту Пресвете Богородице и то: 
 
1. њену непорочну чистоту тела, бестрасног и испоштеног;  
2. њену непорочну чистоту срца, у коме се никада не заче грешна жеља;  
3. њену непорочну чистоту ума, у коме се никада не настани грешна помисао.  

## БЕСЕДА

о Пресветој Дјеви Богородици  

**А Марија рече: ево слушкиње Господње (Лк 1, 38)**  

Истинска слушкиња Господња јесте она која своју вољу потпуно замењује вољом Господара, и зато је Пресвета Дјева прва међу свима слушкињама Божјим: у послушности, у пажњи, у кроткости. Њој није било стало да угоди свету, него Богу; ни да се оправда пред људима, него пред Господом. Она је с правом рекла ангелу: „Ево слушкиње Господње!“ Највећа част и савршенство жене јесте да буде слушкиња Божја; то савршенство Ева је у Рају изгубила без труда, а Дјева Марија је трудећи се задобила у изгнанству од Раја.  

Молитвама Пресвете Богородице, Господе Исусе Христе, помилуј нас. Амин.