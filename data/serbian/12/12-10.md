## ЖИВОТИ СВЕТИХ

### 1. Свети мученици Мина, Ермоген и Евграф
Мина и Ермоген беху Атињани, живљаху у Цариграду у великој части. Мина, учен и красноречив, споља се држаше као незнабожац, али у срцу беше хришћанин. Ермоген беше епарх и незнабожац, али милосрдан. Када у Александрији изби распра између хришћана и незнабожаца, цар Максимин посла Мину да смири метеж и истреби хришћанство. Мина успостави мир, јави се као хришћанин и обрати многе чудесима. Тада цар посла Ермогена да га казни. Ермоген му одсече стопала, језик и очи, али га Господ у тамници исцели. Видевши чудо, Ермоген се крсти и постаде епископ у Александрији. Када Максимин дође у град, стави обоју на велике муке; они смело исповедаше Христа. Тада се јави Евграф, друг Минин, и пред свима викну: „И ја сам хришћанин!“ Цар га посече својом руком. Потом посекоше Мину и Ермогена. Мошти њихове бише бачени у море, но чудесно допловише у Цариград, где их епископ свечано сахрани.

### 2. Преподобна Ангелина и свети Јован деспот
Ћерка албанског кнеза Ђорђа Скендербега, супруга Стефана деспота српског. Са мужем трпела изгнанства по Србији, Албанији и Италији, делећи са њим све жалости. Синове Максима и Јована васпитала у хришћанској побожности; обојица постадоше светитељи. После мужевљеве смрти Ангелина се замонаши, посветивши се молитви, милосрђу и зидању храмова. Народ је назива „Мајка Ангелина“. Мошти њене почивају у Крушедолу. Упокојила се почетком XVI века.

### 3. Свети мученик Гемел
Поштован грађанин Анкире. Када Јулијан Одступник дође у град, Гемел му јавно пребаци отпадништво од Христа. Зато би мучен и распет на крст 361. године. Док је висио на крсту, чу се глас с неба: „Блажен си ти, Гемеле!“

### 4. Преподобни Тома Дефуркин
Испосник, победник демона и прозорљивац. Цар Лав Мудри му једном посла писмо; Тома му одговори не отварајући га, показавши дар прозрења. Упокојио се у дубокој старости у IX веку.

## ХИМНА ПОХВАЛЕ

Угодница Божја, света Ангелина,  
Света и у браку, и ко монахиња,  
Стрпљива у муци, у добру милосна,  
У туђој жалости сведушно жалосна,

Гледаше у Бога, свог Утешитеља,  
Блажаше се крстом Христа Спаситеља,  
Утеха свом мужу, пример својој деци,  
Деца свете мајке постадоше свеци.

Ко призове име Мајке Ангелине,  
Брзо ћe му мука свака да умине.  
У туробно време кад се царство сруши,  
Када грехом многи нашкодише души,

Када тама турска земљу охваташе,  
Ангелина душе српске спасаваше,  
Указујућ к небу и духом и прстом,  
Тешећи их Христом, лечећи их крстом.

И сад она свакој болној души спеши,  
И са већом силом и лечи и теши.  
Ко призове име Мајке Ангелине,  
Брзо ћe му мука свака да умине.

## РАСУЂИВАЊЕ

Господ зна како да милује, кара, спасава верне, обраћа неверне, и кажњава непоправљиве. Када Максимин погуби мученике Мину, Ермогена и Евграфа, по поносу седе у лађу и крете за Цариград. Но наједанпут ослепи, а невидљиве руке почеше га шибати. Убрзо сконча у злу као што је и живео.

У време светог Амвросија, властелин Јевтимије реши да ухвати епископа по наговору јеретичке царице Јустине. Приправи кола за прогонство Амвросија. Но баш тога дана дође царска наредба да се Јевтимије због свог недела отера у прогонство — и одведоше га у оним истим колима која беше наменио светитељу. Други пут неки аријанац уђе у храм да чује слово за које би могао окривити Амвросија, али виде ангела где му шапће речи. Устраши се, застиде и врати у Православље.

## СОЗЕРЦАЊЕ

Да созерцавам потоп света (Постања 7) и то:  

1. како пре него вода потопи свет беше потоп неваљалства у свету,  
2. како дуготрпељиви Бог пусти потоп због греха људских, и како вода потопи сву земљу.

## БЕСЕДА 

о Авраму  

**Ја сам земља и пепео** (Постања 18, 27)  

Аврам је разговарао са самим Богом, па ипак оста најдубље смеран. Док се многи узносе када се приближе земаљским великашима, праведни Аврам, удостојен разговора са Царем вечним, назива себе земљом и пепелом. Сељак по занимању, али богат свим врлинама: правдољубив, гостољубив, милосрдан, храбар, послушан, чист и смеран. Нарочито велики у вери. Када му Бог у стој години обећа сина од бездетне Саре — он поверова. Када му обећа потомство као песак на земљи — он поверова. Када му Бог затражи јединца Исака на жртву — он беше готов учинити то, да га Бог не задржа у последњем часу. Зато га Господ благослови и прослави на земљи и на небу. Благо онима који без размишљања верују Богу и држе заповести Његове.  

О благословени Створитељу, уврсти и нас у оне који имају део са Аврамом у Царству Твом. Амин.