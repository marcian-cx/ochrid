1. Децембар
1. Свети пророк Наум. Родом из племена Симеонова, из места Елкесема од оне
стране Јордана. Живео на седам стотина година пре Христа. На две стотине година
после пророка Јоне прорекао пропаст Нинивији. Од проповеди Јонине Ниневићани
беху се покајали, због чега их Бог поштеди и не погуби. Но временом они
заборавише милост Божју и поново се покварише. Пророк Наум прориче им пропаст.
Па како не би покајања, не би ни поштеде. Од земљотреса, поплаве и огња пропаде
сав град, тако да му се више ни место не распознаваше. Свети Наум поживе
четрдесет пет година и упокоји се у Господу оставив малу књигу својих истинитих
пророчанстава.
2. Свети Филарет Милостиви. Из села Амније у Пафлагонији. У почетку би Филарет
човек врло имућан, но делећи много милостињу сиромасима, обништа веома. Али, он
се не устраши сиромаштине, него с надом у Бога, који је рекао: "Блажени милостиви,
јер ће бити помиловани," (Мт 5, 7) продужи дела милосрђа не обзирући се на
негодовања жене своје и деце. Док је једном орао, дође му човек и пожали се, да му
је цркао во у јарму, те не може с једним волом да оре. Он испреже једног свог вола и
даде му. Даде и последњег свог коња некоме, ко би позват да иде с коњем у рат.
Даде и теле од последње краве, па кад опази да крава риче за раздвојеним телетом, а
теле за кравом, довика човека, па му уз теле даде и краву. И оста престарели
Филарет без хране у празној кући. Но он се Богу мољаше и у Бога уздаше. И Бог не
остави праведника, да буде посрамљен у нади својој. У то време цароваше Ирина са
младим сином Константином. По тадашњем обичају посла царица људе, да траже по
целом царству најбољу и најугледнију девојку, којом би оженила сина цара.
Промислом Божјим ти људи падоше на конак у кућу Филаретову, видеше његову
унуку Марију, ћерку његове ћерке Ипатије, прекрасну и кротку унуку Марију, и
одведоше је у Цариград. Цару се допадне девојка и он се венча с њом, а Филарета и
сву његову породицу пресели у престоницу и даде му велику част и богатство. Но,
Филарет се не погорди таквом изненадном срећом, него, благодаран Богу, продужи
сада чинити добра дела још више него пре. И чињаше их тако до саме смрти. У
деведесетој години својој призва децу своју, благослови их и поучи, да се држе Бога
и закона Божјег, и прозорљивим духом, као негда праотац Јаков, прорече им
свакоме, како ће овај век проживети. Потом леже у манастиру Родолфији и предаде
душу своју Богу. Пред смрт му лице засија као сунце, а по смрти од њега изађе
необичан благоухани мирис, и бише чудеса од моштију његових. Упокоји се овај
праведник Божји 797. године. Његова супруга Теозва као и сва његова деца и
унучад поживеше богоугодно и скончаше у Господу.
(Житија Светих за данас)
Милостивог Бог милује,
Миловати не пpecтајe,
Молитве му услишује,
Стоструке му даре' даје.
Филарет се милостиви
Сав предаде Божјој руци.
Милосрђем свет задиви,
Веран Богу и у муци.
Филарет се не отима
Око части и првенства,
Век је овај куповина
Вечног царства и блаженства.
Господ рече реч чудесну:
Ви тргујте док се вратим!
У времену у подесну
Многим благом да вам платим.
Кад Филарет осироте
Због премноге милостиње,
Због истине и доброте —
Посети га Бог c висине.
Посети га, помилова,
Помилова и награди,
Kao негда верног Јова.
Помилова и награди.
РАСУЂИВАЊЕ
Врлина је као жеђ. Кад човек почне да је пије, све више жедни, и све чешће тражи да
је пије. Онај ко почне вежбати врлину милосрђа, не зна за меру у томе, нити признаје
икакву меру. Св. Филарет у беди није био мање милостив него у богатству. Кад му је
унука постала царица, он је поново постао богат човек, но не мање милостив.
Једнога дана он рече жени и деци, да спреме најбољу гозбу какву могу, па вели „да
умолимо Цара и Господа нашег, са свима великашима Његовим, да дође на пир"
. Сви
помислише, да старац мисли да позове на вечеру свога зета цара, па се потрудише
што боље могоше и припремише гозбу. Међутим Филарет прође по улицама и скупи
све беднике, просјаке, слепе, прокажене, хроме, изнемогле, и доведе их на гозбу.
Поставивши их за сто, нареди жени и синовима, да служе око стола. После свршене
гозбе даде "свакоме госту у руке по златник и отпусти их. Тада сви разумеше, да он
под Царем разумеваше самога Господа Христа, a под Његовим великашима просјаке
и невољнике. Још је он говорио, да не треба гледати у новац, који се даје просјаку,
него треба промешати новац, па што рука сама из џепа извади, оно и дати. A рука ћe
извадити оно што Божји Промисао буде одредио.
СОЗЕРЦАЊЕ
Да созерцавам греховни пад Адама и Еве и то:
1. како Ева кад сагреши, не покаја се, него пожури да и мужа свога учини
саучасником греха свога,
2. како Адам кад сагреши, не покаја се, него правдаше себе окривљујући жену пред
Богом,
3. како и данас многи грешници траже саучеснике своме греху, и правдају себе
окривљујући друге.
БЕСЕДА
о створењу света
У почетку створи Бог небо и земљу (Постања 1,1).
Ово је одговор Божји кроз уста пророка, браћо, одговор на жедно питање свију нас:
одкуда овај свет? Бог чује то наше питање, изречено или неизречено, чује и даје
одговор. Као што даје дажд сухој земљи; као што даје здравље болесноме, као што
даје хлеб и одећу сваком телу, тако Он даје духу нашему одговор на питање, које му
ствара глад и жеђ и бол и наготу, све док се не нахрани и не напоји и не оздрави и не
одене одговором истинитим. Одкуда је, дакле, овај свет? То је питање. У почетку
створи Бог небо и земљу. То је одговор. Свет овај није сам од себе, као што ништа у
свету није само од себе; нити је свет овај од зле силе; нити је овај свет од многих
твораца, добрих и злих; него је он од јединога благога Бога. Овај одговор изазива
радост у срцу свакога човека и побуђује на добра дела. И по томе ми знамо, између
осталога, да је то једини прави и истинити одговор. Сваки други одговор, супротан
овоме, изазива код нас тугу и страх и побуђује на зла дела, по чему ми, између
осталога, знамо да је сваки такав одговор лажан. Од Бога је свет, браћо, радујмо се и
веселимо се! Божанског је порекла свет, па ће следствено бити и божанског
свршетка. Од доброг је корена свет, па ће следствено и добар плод донети. Из светле
одаје произашао је, па ће се опет светлошћу свршити. Кад знамо, да је почетак од
добра, онда знамо, да је и циљ ка добру, и свршетак - добро. Гле, у овим речима о
почетку већ се скрива пророчанство о свршетку. Какав почетак, такав и свршетак.
Од Кога почетак, у Ономе и свршетак. Да држимо, дакле, ову истину спасоносну, да
имамо светлу наду и да се крепимо љубављу према Ономе који нас из љубави
створи.
О Господе Боже Створитељу и Сведржитељу, једини Боже, једини Творче, добри
изворе доброте, Теби се клањамо и Теби се молимо, упути нас добром крају Духом
Твојим светим, кроз Господа Исуса Христа. Теби слава и хвала вавек. Амин.