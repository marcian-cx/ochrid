## ЖИТИЈА СВЕТИХ

### 1. Свештеномученик Игњатије Богоносац
Богоносцем назван је овај свети муж зато што је стално у срцу и на језику носио име Бога живога. А још, по предању, назван је он Богоносцем и зато што је био узет рукама Бога ваплоћеног Исуса Христа. У оне дане када Господ учаше ученике своје смерности, узе једно дете и ставивши га међу њих, рече им: „Који се, дакле, понизи као дијете ово, онај је највећи у Царству небеском“ (Мт 18, 4). То дете био је Игњатије. Доцније Игњатије беше учеником у светог Јована Богослова, заједно с Поликарпом, епископом смирнским. Као епископ у Антиохији управљаше црквом Божјом као пастир добри и први уведе антифонски начин појања у цркви. Такав начин појања откри му се међу ангелима. Када цар Трајан пролажаше кроз Антиохију, дозва Игњатија и саветоваше га да се поклони идолима. Како светитељ не пристаде, би окован и послат у Рим да буде бачен пред зверове. Радосно је ишао у мучеништво, молећи да звери буду гроб његовом телу. После дугог пута стиже у Рим, где га лавови растргоше 106. године за време Трајана, оставивши само неколико костију и срце. Свети Игњатије јављао се више пута из онога света, помажући онима који га призивају.

### 2. Свети Данило архиепископ српски
Син богатих и богољубивих родитеља, добро васпитан у младости. Краљ Милутин га призва на свој двор, али он, више љубећи Бога, побеже и замонаши се у Кончулском манастиру. Био је игуман Хиландара и претрпео многа насиља од латинских крсташа. Постављен је за епископа бањског, потом хумског, и најзад архиепископа српског. Био је строг подвижник, са даром суза. Измирио је краља Драгутина и Милутина, потом Милутина и Стевана Дечанског. Борио се против латинских заблуда и богумила. Под његовим надзором подигнути су Бања и Дечани; обновио је многе цркве. Написао је Родослов српских краљева и светитеља. Упокојио се мирно између 19. и 20. децембра 1338. године за време цара Душана — велики јерарх, подвижник, трудољубац и родољуб.

## ХИМНА ПОХВАЛЕ

Архијереј Христов, дивни и узорни,  
Архијереј благи a не богоборни,  
Не од богоборних што Христа убише  
Но од богоносних што Христа љубише —

Игњатије свети, муже богоносни,  
Тебе прослављамо, тобом смо поносни.  
Цар Трајан ти нуди звања и почасти,  
Само кад би хтео пред идоле пасти.  

Ти задиви цара, јер не хте пристати,  
Ни за цело царство Господа издати,  
На смрт радо пође, оче богоносни,  
Зато те славимо, тобом смо поносни. 

Пред зверове бачен ти мирно чекаше,  
Рим забаве хоће: c тобом се играше!  
— Пшеница сам Божја! — ти прозбори туде  
— Зверови ме мељу, хлеб добар да буде!
  
A сад где је Трајан? Ти си рајски житељ,  
Ангелима песма, нама си учитељ.  
Игњатије свети, ти што Бога носи,  
Хлеб живота за нас у Бог испроси!

## РАСУЂИВАЊЕ

Као пламеном неугасивим били су мученици свети обузети љубављу Христовом, која им је олакшавала страдања и чинила смрт слатком. Свети Златоуст вели за Игњатија: „Он је с таквом лакоћом скинуо са себе тело као што човек скида одећу.“ Путујући за Рим, сваки му је страх био да га хришћани не задрже од мучеништва. Молио их је непрестано: „Ја знам што ми је на корист. Сад тек почињем бити учеником Христовим… Нека дођу на ме сва мучења: огањ, крст, зверови, сечење, раздирање — само да добијем Исуса Христа.“ Када би уведен у циркус, рече: „Грађани римски, знајте: не страдам због злочина, него ради Бога мога, кога љубим. Његова сам пшеница, и зуби зверињи мељу ме да чист хлеб Његов будем.“ Када би изеден, срце му чудесно остаде, и у њему нађоше златним словима исписано: Исус Христос.

## СОЗЕРЦАЊЕ

Да созерцавам храброст Исуса Навина:  

1. како Исус Навин држаше све заповести Господње неодступно,  
2. како са вером у Божју помоћ храбро иђаше у све борбе против непријатеља,  
3. како свуда побеђиваше и победе Богу приписиваше.

## БЕСЕДА

о Давиду  

**Тада рече Давид Натану: сагријеших Господу… сузе су ми хљеб, дан и ноћ** (II Сам. 12; Пс. 41)

Сагреши цар Давид и покаја се дубоко. Велики беше његов грех, али још веће покајање. Када га изобличи пророк Натан, Давид смирено ускликну: „Сагријеших Господу!“ Плачући, постећи, лежећи на земљи, претрпе све ударе које Бог посла ради уразумљења њега и дома његова. Рече: „Ја сам црв а не човјек“; „Једем пепео као хлеб“; „Колена моја изнемогоше од поста.“ То је истинско покајање — без очајања, без огреховљења, са надом у милост Божју. Зато га Бог помилова и прослави више од свих царева Израиљевих. Из семена његовог дође у свет Спаситељ.  

Господе милостиви, омекшај срце наше сузама покајничким. Амин.