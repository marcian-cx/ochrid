## ЖИВОТИ СВЕТИХ

### 1. Рождество Господа и Бога и Спаса нашега Исуса Христа
А кад се наврши време, посла Бог Сина свога јединороднога да спасе род људски; и кад се испуни девет месеци од благовести архангела Гаврила Пресветој Деви у Назарету, Јосиф и Марија по заповести кесара Августа дођоше у Витлејем да се упишу. Не нашавши конак у препуном граду, склонише се у овчарску пећину, где Пресвета Дева роди Спаситеља света, Господа Исуса Христа, без бола и од Духа Светога. Она Га пови у пелене и положи у јасле, и поклони Му се као Богу; потом Му се поклони и праведни Јосиф. Пастири, упућени од ангела, дођоше да Га виде и чуше небеске силе где поју: „Слава на висини Богу, и на земљи мир, међу људима добра воља.“ Убрзо стигоше и тројица мудраца с Истока, вођени чудесном звездом, дарујући Му злато, ливан и измирну и клањајући Му се као Цару над царевима. Тако се испунише пророштва о рођењу Месије: од Деве, у Витлејему, из дома Давидова, у време када више не беше цара из Јудина племена. После векова праобраза, пророка и праведника, јави се најзад Он, Господар света, да изврши спасење које нико од слугу Његових није могао извршити. Њему нека је слава и хвала вавек. Амин.

## ХИМНА ПОХВАЛЕ

Из љубави жарке Ти сe c неба спусти,  
Из вечне красоте у ругобу муке,  
Из вечне светлости у мрак злобни, густи,  
Дављеним у греху пружи свете руке.  

Зачуди се небо, земља затресе се:  
Добро дошо, Христе! Људи, радујте се!  

Из љубави жарке, којом свет сотвори,  
Ко роб се понизи, да робље одрешиш,  
Да обновиш кућу што Адам разори,  
Да мрачне просветиш, грешне да разрешиш.  

Љубав не зна страха нити понижења.  
Добро дошо, Христе, Владико спасења!  

Из љубави жарке, Царе свих красота,  
Ти остави блесак красних херувима,  
У пећину сиђе људскога живота  
C буктињом и миром очајним људима.  

Устраши се земља: како да Т' одржи?  
Добро дошо, Христе. Тебе небо држи!  

Девица прекрасна давно Ти се нада,  
Земља Ти ју диже да се кроз њу спустиш  
C високог престола, из небеског града,  
Да донесеш здравље, грехе да отпустиш.  

O девице света, кадилнице златна,  
Слава ти и хвала, мати благодатна!

## РАСУЂИВАЊЕ

Господу Исусу рођеном у Витлејему најпре се поклонише пастири и мудраци с Истока — најпростији и најмудрији овога света. И данас се Господу најискреније клањају управо најпростији и најмудрији; покварена простота и полуучена мудрост увек су били непријатељи Христовог Божанства. Свети Димитрије Ростовски учи да су мудраци били мањи цареви и велики астрономи из Персије, Арабије и Мисира, којима се звезда јавила девет месеци пре рођења Христовог — у време Благовести — те су то време провели у изучавању звезде и путовању. Мелхиор, старац беле браде, принесе злато; Гаспар, млад без браде, принесе ливан; Валтазар, црн и брадат, принесе измирну. Њихове мошти пренете су у Цариград, у Милано, па у Келн. Они су представници три расе човечанства — Јафетита, Семита и Хамита — те се може рећи да се у њима цели род људски поклонио оваплоћеном Богу.

## СОЗЕРЦАЊЕ

Да созерцавам красоту душе Пресвете Богородице и то:  

1. како душа њена беше светла и непорочна;  
2. како беше испуњена тихом вером и надом у Бога;  
3. како беше испуњена благоуханим мирисом молитве.  

## БЕСЕДА

о рођењу Господа Сина Божијег  

**Изађох од Оца и дођох на свијет (Јн 16, 28)**  

Син Божији јединородни рођен је у вечности од Оца без матере, а у времену од матере без оца. Прво рођење је тајна Свете Тројице, друго је тајна човекољубља Божијег. Наше спасење није потекло од човека него од самих висина небеских: Бог Син спустио се са престола славе у овчарску пећину да људе спасе, очисти од греха и врати у Рај. У пећини се роди да покаже да је свет тамна пећина коју само Он може осветлити; у Витлејему — Дому хлеба — роди се да покаже да је Он једини хлеб живота.  

О Господе Исусе, превечни Сине Бога Живога и Сине Деве Марије, осветли нас и нахрани нас Тобом. Теби слава и хвала вавек. Амин.