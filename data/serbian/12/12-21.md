## ЖИВОТИ СВЕТИХ

### 1. Света мученица Јулијана и шест стотина тридесет мученика с њом
Ова славна девица и мученица рођена би у Никомидији од родитеља незнабожних. Чувши од некога јеванђелску проповед, она се свим срцем обрати ка Христу и поче живети тачно по заповестима Господњим. Неки сенатор Елевсије беше њен обручник. Да би га одвратила од себе, Јулијана му рече, да неће за њега поћи, ако не буде постао епарх тога града. То му она предложи мислећи, да тај млади човек неће моћи никад достићи до тог високог звања. Но Елевсије се потруди, те ласкањем и митом постављен би за епарха никомидијског. А Јулијана му тада откри, да је она хришћанка, и да не може ступити с њим у брак, док он не прими њену веру говорећи: „Шта нам вреди бити телесно уједињени а духом раздељени?“ Огорчи се на то Елевсије и оптужи је оцу њеном. Јаросни отац изруга је и изби, па је онда предаде епарху на истјазање. Епарх нареди, те је тукоше веома, па је онда сву рањаву и искрвављену баци у тамницу. Но Господ је исцели у тамници, и она се јави пред епарха потпуно здрава. Епарх је врже у зажарену пећ, но огањ је не опали. Видећи то чудо, многи повероваше у Христа Бога — пет стотина мушких и стотину тридесет женских. Све ове осуди епарх на смрт и нареди те их посекоше мачем, и душе њихове преселише се у Рај. Тада осуди зли судија Јулијану свету на посечење мачем. Радосна духом Јулијана изађе на губилиште, помоли се Богу на коленима и положи главу своју на пањ. Глава јој би одсечена, а душа оде у царство вечне Христове светлости, 304. године. Елевсија убрзо постиже казна Божја: пловећи по мору, разби му се лађа, но он исплива на неко острво, где га пси растргоше и поједоше.

### 2. Свети Петар Чудотворац, митрополит руски
Рођен у Волинској области, и у дванаестој години примио чин монашки. Био диван подвижник и иконописац. Основaо манастир на реци Рати, и био игуман. И преко своје воље постављен за митрополита кијевског и посвећен у Цариграду од патријарха Атанасија. Као митрополит трпео је много од завидљиваца и јеретика. Управљао је црквом осамнаест година као пастир добри и ревносни. За живота свога саградио себи гробницу у Успенском храму, где му до данас почивају свете и чудотворне мошти. Упокојио се 1326. године и прешао у своју праву домовину.

### 3. Свети мученик Темистокле
Као чобанин чуваше Темистокле млади овце у пољу близу града Мира Ликијскога. У то време мучитељи хришћана гоњаху светог Диоскорида, па наиђоше на Темистокла у пољу и питаху, да ли виде гоњенога и да ли зна где се крије. Темистокле, иако знаде, не хте проказати, него и себе објави хришћанином. Мучен и посечен у време Декија 251. године.

## ХИМНА ПОХВАЛЕ

Славна мајка Петра светитеља,  
када беше Петром бременита,  
сан уснила и у сну видела,  
како држи јагње на рукама.

Бело јагње c витким роговима,  
сред рогова дрво му прекрасно,  
на дрвету миришљиво цвеће,  
и по цвећу плодови мирисни.

Свећама му гране искићене,  
светле свеће као сјајне звезде,  
па миришу небеским мирисом.  
Сан се мајчин дивно остварио.

Јагње кротко Петра предобрази,  
рогови му — Петрово мужество,  
дрво красно — душа светитељска,  
шарно цвеће — множина врлина.

А плодови — дела милосрђа,  
свеће сјајне — вера у молитве.  
Што се мајци у слици објави,  
у Петру се показа на јави.

## РАСУЂИВАЊЕ

Ка год се пење Царству Христовоме, мора наилазити на препоне. Те препоне су многобројне и разнолике, нарочито лукавства демонска. Зато сваки ревнитељ духовног живота мора бити опрезан, и не примати сваку светлу појаву из онога света као божанску. То сведочи живот свете мученице Јулијане. Када лежаше у тамници, јави јој се враг у светлости ангелској и саветоваше је да принесе жртву идолима, „да је мучитељ више не би мучио.“ Она се збуни и припаде на молитву, молећи Бога да јој открије ко је тај што говори с њом. Тада чу глас с неба: „Храбри се, Јулијано, Ја сам с тобом; дајем ти власт и силу над оним који ти дође.“ И би ђаво везан и принуђен да призна ко је: исти онај који превари Еву, наговори Каина да убије Авеља, Ирода да побије витлејемске младенце, Јевреје да каменују Стефана, Нерона да распне Петра и посече Павла, и многа друга зла. Тако света девица, опасана силом Божјом, победи прелест злога духа.

## СОЗЕРЦАЊЕ

Да созерцавам покајање Давидово и то:  
1. како цар Давид не погреши докле би пастир и потчињени грађанин,  
2. како згреши Богу као цар,  
3. како одмах увиде свој грех, исповеди га и покаја се горко.

## БЕСЕДА

о Илији пророку  

**Жив Господ сила, Бог Израиљев, пред којим стојим, неће бити ових година росе ни дажда докле ја не речем** (I Цар. 17, 1)

Страшно звуче ове речи за свако смртно уво, јер их изговори човек подобострасан нама. Ви се питате како може смртан човек затворити небо и зауставити дажд — но запитајте се и како може смртан човек отворити небо и низвести дажд. И данас Бог даје дажд по молитвама људи. Све што узиштете у молитви верујући, добићете. Мојсеј, Исус Навин и Илија — сви силом вере и молитве учинише чудеса. Бог даде Илији такву силу јер је ревновао за славу Божју, а не за славу своју. Зато га и венча славом неумрлом и узе га на небо као и Еноха. Илија беше чисте душе као роса, целомудрен као дете, непорочан срцем и умом као ангел Божји — зато и би сасуд силе Божје.

О Господе Живи, Боже пророка Твога Илије, зажежи и у нама веру и ревност његову. Теби слава и хвала вавек. Амин.