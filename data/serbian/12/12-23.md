## ЖИВОТИ СВЕТИХ

### 1. Светих десет мученика на Криту
Пострадаше за Христа Господа у време гоњења Декијева 250. године. Њихова су имена: Теодул, Сатурнин, Евпор, Геласије, Евникијан, Зотик, Помпије, Авгатопус, Василид и Еварест. Сви беху угледни и чесни грађани, најбољи међу најбољим. Када их изведоше на губилиште, они беху радосни веома и препираху се ко ће од њих први бити посечен, јер сваки жељаше први поћи ка Христу љубљеном. Потом се помолише: „Прости, Господе, слугама Твојим, и прими изливену крв нашу за нас, за сроднике наше и пријатеље и за све отечество, да се сви ослободе од таме незнања и Тебе познаду, истиниту светлост, о Царе вечни!“ Посечени беху и у царство славе пређоше, да се радују вечно.

### 2. Свети Нифонт Чудотворац
Рођен у Пафлагонији, васпитан у Цариграду на двору неког војводе; запавши у рђаво друштво, млади Нифонт се поквари и предаде многим гресима и пороцима, тако да се због греха није могао ни Богу молити. Милошћу Свете Богородице враћен је на пут правде и замонашен. Имао је безбројна виђења небеског света, а четири године водио је тешку борбу с демоном који му је непрестано шаптао: „Нема Бога! Нема Бога!“ Но када му се јави сам Господ Исус као жив на икони, Нифонт задоби силу велику над злим дусима и ослободи се тешких искушења. Толико је прозорљив био да је виђао ангеле и демоне око људи исто као и људе, и познавао људске помисли. С ангелима је разговарао, а с демонима се препирао. Сазидао је цркву Пресветој Богородици у Цариграду, прикупио монахе и спасавао многе. Архиепископ александријски Александар по откривењу с неба посвети га за епископа Констанције на Кипру. Беше већ стар и по кратком добром управљању црквом Божјом пресели се у вечно Царство Христово. Пред смрт га посети свети Атанасије Велики, архиђакон александријски, и виде му по смрти лице просветљено као сунце.

### 3. Преподобни Наум Чудотворац Охридски
Ученик светих Кирила и Методија и један од Петочисленика, који су најревносније сарађивали апостолима словенским. Свети Наум путовао је у Рим, где се прославио чудотворном моћи као и великом ученошћу; беше зналац многих језика. При повратку из Рима, помоћу цара Бориса Михаила, настанише се на обалама Охридског језера. Док је свети Климент деловао као епископ у Охриду, свети Наум основа манастир на јужној обали језера — који и дан-данас краси ту обалу, као што име светог Наума краси историју словенског хришћанства — и који је кроз векове био извор чудотворне силе и уточиште болним и невољним. Око њега сабрало се мноштво монаха са Балкана. Свети Наум беше мудар учитељ, јединствен руковођа, одлучан подвижник, чудотворан молитвеник и духовник. Лично се трудио на превођењу Светог Писма и осталих црквених књига са грчког на словенски. Чинио је чудеса и за живота и по смрти; његове чудотворне мошти и данас задивљују многобројним чудесима, нарочито исцељењима тешких болести, посебно лудила. Упокојио се у првој половини X века (в. 20. јун).

## ХИМНА ПОХВАЛЕ

Наум преподобни, апостол Словена,  
Христовом светлошћу обасјан свецело,  
Духом неколебљив као тврда стена,  
Духу благодатном он покори тело.  

Постом и молитвом и бденијем ноћним  
Он очисти душу од опаких страсти,  
Уподоби себе ангелима моћним,  
И Бог му дарова од божанске власти:  

Покори му Господ све силе природе  
И демоне злобе, и тамне прелести,  
Он за Христа доби људе и народе  
Речју и чудесним лечењем болести.  

Умро и неумро, грађанин небеса,  
Свети Наум и сад на свет овај гледа,  
И телом и духом он твори чудеса,  
Народима и сад Христа проповеда.  

О Науме свети, поносе Балкана,  
Угодниче Божји, ангелима друже,  
Велика ти сила од Бога је дана,  
О помози свима, да Господу служе.  

## РАСУЂИВАЊЕ

Живећи у телу, светитељи су имали велика откровења од Бога и визије небеских и паклених сила. Сва та њихова откровења потврђују веру православну. Свети Нифонт видео је живу Богородицу и живога Господа Христа; виђао је исход душа људских из тела и ангеле хранитеље појединих људи. Разговарао је с ангелима, а препирао се с демонима. Црква учи да искрено покајање и у последњем часу спасава; али свети Нифонт виде душу једног самоубице како је демони вуку у Ад, док анђео хранитељ плаче. Та душа беше слуге који се уби зато што му господар беше немилостив, а он не хте отрпети до краја ради спасења.

## СОЗЕРЦАЊЕ

Да созерцавам Божју награду покајаном Давиду и то:  
1. како Бог прослави покајаног Давида и даде му дар Духа Светога да састави чудесни Псалтир,  
2. како га учини родоначалником многих добрих царева и видовитих праведника,  
3. како га учини родоначалником по телу и самога Господа Исуса Христа.

## БЕСЕДА

о Данилу пророку  

**А камен који сруши идола поста гора велика и напуни сву земљу (Дан. 2, 35)**  

Страдање раслабљује човека, раскош још више, али Данила не могаше раслабити ни једно ни друго. У раскоши царској пошћаше; у јами лавовској не би гладан. Бог га награди даром пророчанства; главни предмет његових прорицања јесте Христос који ће доћи да сруши идолопоклонство и напуни Собом сву земљу. Данил прорече и време Христовог доласка. Ми хришћани видесмо све то испуњено, а ипак смо лабави; Данилу не беше све откривено, а никад не одступи од Бога.

Господе Боже Данилов, укрепи нас, покај нас и помилуј. Теби слава и хвала вавек. Амин.