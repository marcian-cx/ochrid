## ЖИВОТИ СВЕТИХ

### 1. Свештеномученик Елевтерије
Елевтерије, доброг рода и добре вере, роди се у Риму од оца царског антипата и мајке Антије, коју крсти сам апостол Павле. Од малена предан епископу Аникити, рукоположен би у петнаестој години за ђакона, у осамнаестој за презвитера, а у двадесетој за епископа Илирије са седиштем у Валони. Млад телом, али мудрошћу Богом дарован, примаше и шири веру Христову, укрепљујући стадо своје. Адријан, христоборни цар, посла војводу Феликса да га ухвати; но када Феликс виде светитеља, одмах поверује у Христа и би крштен. Елевтерије одлази добровољно у Рим, као да иде на пир, а не на муке. Шибан, печен, куван у смоли и бацан у огњену пећ, остајаше неповређен силом Божјом. Тада и Корив, римски епарх, поверује и буде посечен, као и Феликс. Најзад и сам Елевтерије би посечен, а његова мајка Антија, долазећи над тело сина, би исто тако погубљена. Мошти им пренете у Валону, где светитељ до данас пројављује чудеса. Пострада 120. године.

### 2. Свети Стефан, исповедник сурожски
Родом из Кападокије, васпитан у Цариграду код светог Германа патријарха, Стефан поживе неко време у самоћи, скривен од света. Ангел Господњи објави га Герману и заповеди да буде постављен за епископа сурожског (Судак на Криму). Као архијереј ревносно обрати многе у веру Христову. Пострада под Лавом Исаврјанином за свете иконе, прорекавши му скори крај. После смрти злога цара врати се на епископски престо и упокоји се мирно крајем VIII века.

### 3. Преподобни Павле у Латри
Павле, родом од Пергама, подвизавао се на гори Латри у Малој Азији. Прослављен многим подвизима и чудесима, у дубокој старости мирно се упокојио и преселио ка Господу 950. године.

### 4. Преподобни Пард Отшелник
Пард, у младости рабаџија, због нехотичног убиства детета, згажена под његовом мазгом, напусти свет, остави своје занимање и оде у пустињу. У Палестини, у VI веку, вршаше тешки подвиг покајања са много плача и смирености, желећи сопственим животом да искупи живот детета. Бог га не предаде смрти, већ га одржа у дугом подвигу, те тако остаде до краја живота скрушени покајник.

## ХИМНА ПОХВАЛЕ

Елевтерије светитељ Божји  
Истину Божју не скри од људи,  
Истином Божјом људе просветли,  
Спасење сваком и свим’ понуди.  

Нек се весели црква Божија,  
Нек се радује сва Илирија,  
Гле, Бог јој посла дивнога мужа,  
Истинског свеца — Елевтерија.  

Само му име слободу значи,  
Слободу носи Елевтерије,  
Слободу праву од ропства греху,  
Слободе праве без Христа није.  

Нек се весели и град Валона,  
Свечеве мошти у њојзи леже,  
Чудесне мошти што болне лече,  
Пламен од кога демони беже.  

Блажена мајка што свеца роди,  
Три пут блажена света Антија,  
У рајском врту сада се блажи  
И гледа сина свог Елевтерија.  

Моли се за нас, Елевтерије,  
Бог благи и нас да помилује.

## РАСУЂИВАЊЕ

За нехотично убиство земаљски суд често ослобађа човека, али Црква налаже епитимију, лакшу него за хотимичан преступ, али ипак неопходну. Осећајна хришћанска душа сама на себе ставља још тежу епитимију од прописане. Тако свети Пард, који као рабаџија нехотице згази дете, толико се потресе, да напусти свет, своје занимање и сву младост, и оде у сурову пустињу на велики подвиг плача, поста и покајања. Желевши својим животом да плати живот детета, предаваше се опасностима, чак стављајући се пред лава да га растргне; но лав га прескакaше и не такну. Тада схвати да Бог хоће његов живот, а не његову смрт, те остаде до краја покајник — живи сведок осетљиве савести једног истинског хришћанина.

## СОЗЕРЦАЊЕ

Да созерцавам силну веру Аврамову (Пост. 15):

1. како Бог обећа бездетном и престарелом Авраму пород многи;  
2. како му обрече потомство бројно као звезде;  
3. како Аврам поверова насупрот сваком разуму, и како му то Бог урачуна у правду.

## БЕСЕДА  

о Јосифу  

**„И оставив хаљину своју у руци њеној побјеже и изађе ван“** (Пост. 39, 12)  

Два велика искушења победи незлобиви и целомудрени Јосиф: завист браће и блудну страст жене Петефријеве. Завист га продаде у ропство; страст га невиног баци у тамницу. Он узврати добрим: изгладнелој браћи даде хлеб, а фараону спасе и живот и царство. Бог га сачува од братске злобе и женске клевете, и од роба и сужња учини га господарем живота милиона људи. Таква је сила Божја над праведником. Једно око никад не спава — око Божје. Будимо незлобиви и целомудрени, не бојмо се ни једног удара живота; радујмо се када страдамо ради чистоте. У свакој бури очекујмо гром Божје правде — и потом тишину.  

О Господе тајанствени, који будно пратиш праведника у свакој тескоби, помози нам бити незлобивим и целомудреним. Амин.