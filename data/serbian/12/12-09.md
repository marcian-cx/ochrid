## ЖИВОТИ СВЕТИХ

### 1. Зачеће свете Ане
Праведни Јоаким и Ана беху бездетни пуних педесет година брачног живота. Под старост јави им се архангел Гаврил, свакоме напосе, и рече да је Бог услишао њихове молитве и да ће им се родити ћерка. Ана тада заче од мужа свога, и после девет месеци роди благословену Пресвету Деву Марију Богородицу, која постаде благослов свих колена људских.

### 2. Света Ана, матер пророка Самуила
Жена Елканова из Арматема или Ариматеје, неплодна и дубоко ожалошћена. Но Бог се смилова због њених суза и непрестаних молитава, те разреши неплодство њено. Роди сина Самуила, посвети га Богу од детињства; то беше велики пророк који помаза Саула и Давида за цареве. Ана испева благодарну песму, чудесну по мудрости и красоти, која се и данас чита у богослужењу.

### 3. Преподобни Стефан Новосијатељ
Рођен у Цариграду од Захарије и Теофаније; отац свештеник Велике Цркве. Мајка га носећи у утроби је постила хлеб и воду, а када се родио, на грудима му се појави крст од светлости. Зато би назван Новосијатељ. Са осамнаест година затвори се при цркви Светог Петра и предаде подвигу поста и молитве; јави му се свети Петар и укрепи га. Много година потом поживе при цркви мученика Антипе, који му се такође јави. Хранио се два пута недељно непосољеним зељем. Подвизавао се 55 година, упокојио се 829. у 73. години.

### 4. Преподобни Амон
Рођен на Кипру и васпитан у духовној учености. Због врлина, нарочито милосрђа, би постављен за архиепископа после светог Дамјана. Верно служивши Цркви и угодивши Богу, скончао је мирно у VI веку.

## ХИМНА ПОХВАЛЕ

O преславни Боже, чудесни и дивни,  
Спрам свију створења благи, милостивни,  
Ти горде обараш, смерне узвисујеш:  
Ти што умртвљујеш, ти што оживљујеш,

Све Ти можеш, Творче, према плану Твоме,  
Према плану Твоме, вечном, божанскоме.  
Родна земља рађа c Твојим благословом,  
Неродну печатиш Твојим светим словом.

Оној која рађа можеш одузети,  
A неротки можеш добри плод принети.  
Нероткињу Ану ти учини родном,  
Обдари је ћерком светом, благородном,

Што на подсмех беше, Ти увенча славом,  
Caн бесчедне жене Ти надмаши јавом.  
Старица се моли, Ти молитву прими,  
И печат неплодства Ти joj c тела сними,

Мртвено joj тело напоји животом,  
Девицу joj даде чудесну красотом,  
И ћерка се роди, пресвета девица —  
И Ћерка, и Мајка, и Богородица!

Све ти можеш, Творче, према плану Твоме,  
Према плану Твоме, вечном, божанскоме.  

## РАСУЂИВАЊЕ

Страх Божји изгоне из срца сваки страх од људи. Код великих јерараха увек видимо спој кротости и неустрашивости. Св. Николај трже мач из руке џелату да спасе невине. Св. Златоуст изобличаваше недела царице Евдокије. Тако и св. Амвросије: када га је Валентинијан слушао, рече: „Исправљај наше погрешке и лечи неправде." Када Јустина тражаше да Саборна црква буде дата јеретицима, Амвросије се затвори у храм три дана, говорећи да је готов умрети. Наредба би повучена. А када Теодосије посече око 7000 људи у Солуну, Амвросије му запрети и не допусти да уђе у цркву, док се цар не покаја као Давид. Истински страх Божји рађа непоколебљиву храброст.

## СОЗЕРЦАЊЕ

Да созерцавам правду праведнога Ноја (Постања 6) и то:  

1. како сви људи беху неваљали и злобни,  
2. како Ноје једини усред свеопштег зла оста праведан и живљаше по вољи Божјој.  

## БЕСЕДА  
о Ноју  

**Ноје човек праведан, савршен у роду свом, Богу угоди Ноје** (Постања 6, 9).

Бити праведан међу праведницима — велико је дело; бити праведан међу злима — далеко је веће. Ноје поживе међу поквареним људима пет стотина година и остаде праведан пред Богом. Претрпео је поруге и напасти, али није имао пријатеља међу злобнима, нити је желео да дели њихову нечистоту. Дражег му беше имати Бога за пријатеља него све људе без Бога. Страх Божји сачува га од кварења; извољевши ходити с Богом насупрот целом свету, он се не зарази ниједним злом. И када дође потоп, Бог га не остави него га спаса и учини родоначалником новог човечанства. Пример Нојев показује да се свако може спасти и угодити Богу, макар живео усред самих грешника, ако то истински хоће.  

О Боже праведни, укрепи нас на путу правде Твоје. Амин.