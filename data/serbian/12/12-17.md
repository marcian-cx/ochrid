17. Децембар
1. Свети пророк Данил и три отрока: Ананије, Азарије и Мисаил. Сва четворица беху
од царског племена Јудина. Када Навуходоносор (или Невукаднезар) разори и
оплени Јерусалим, тада и Данил, као дечак, беше одведен у ропство заједно с
јудејским царем Јоакимом и мноштвом других Израиљаца. Опис његова живота,
страдања и пророчанства може се наћи исцрпно у књизи његовој. Сав предан Богу,
свети Данил од ране младости добио је од Бога дар велике видовитости. Његова
слава међу Јудејима у Вавилону почела је онда када је он изобличио два похотљива
и неправедна старца, судије јудејске, и спасао целомудрену Сосану (Сузану) од
неправедне смрти. А његова слава међу Вавилонцима почела је од онога дана када је
он погодио и протумачио сан цару Навуходоносору. За то га цар учини кнезом на
свом двору. Кад цар направи златног идола у пољу Деиру, три отрока не хтеше се
поклонити идолу, због чега бише бачени у пећ огњену. Но ангел се Божји јави у пећи
прохлади огањ, тако да отроци шетаху по пећи, неповређени од огња, и појаху:
"Благословен јеси Господе отаца наших"
. И виде цар то чудо и беше ужаснут. Па
изведе цар отроке из пећи и обасу их великим почастима. У време цара Валтазара,
када цар једном на пиру јеђаше и пијаше са гостима својим из освећених судова,
узетих из храма Јерусалимскога, невидљива рука написа на дувару три речи: мани,
текел, фарес. Те речи нико не могаше протумачити осим Данила. Те ноћи цар
Валтазар би убијен, Два пута Данил би бачен у јаму лавовску због вере у једнога
живога Бога. И оба пута Господ га спасе и оста у животу. Виде Данил Бога на
престолу са ангелским силама, виђао ангеле, проницао у будућност појединих људи,
царства и васцелог рода људског, прорекао време доласка Спаситеља на земљу.
Према светом Кирилу Александријском Данил и три отрока доживеше у Вавилону
дубоку старост и бише мачем посечени због вере праве. Када Ананија посекоше,
Азарије простре одећу своју и прихвати главу његову; по том Азаријину главу
прихвати Мисаил, а Мисаилову Данил. Ангел Божји пренесе тела њихова у Јудеју на
гору Гевалску и положи под камен. По предању, ова четири Божја угодника усташе у
време смрти Господа Христа и јавише се многим па опет заснуше. Данил се рачуна
међу четири велика пророка (Исаија, Јеремија, Језекил и Данил). Живео и
пророковао на пола хиљаде година пре Христа.
2. Преподобни Данил (Донале). Великаш и гувернер острва Ниверте, код Кадикса у
Шпанији. Познавши сву сујету овога света, напусти и славу и богатство, па дође у
Рим, где се замонаши. Потом оде у Цариград, где је разговарао с царевима,
Константином и Романом Порфирородним, па се онда упути у Јерусалим. У
Јерусалиму прими велику схиму од патријарха Христодула, који му даде име Стефан.
Кињен од Сарацена, који га примораваху да обрије браду, он се удаљи у Мисир, где
за име Исусово претрпе многе муке и смрт. Пресели се у Царство Христово крајем X
века.
3. Преподобни новомученици: Пајсије и Авакум. Пајсије беше игуман ман. Трнаве
код Чачка, а Авакум његов сабрат и ђакон. Обојица као хришћани набијени од Турака
на колац, у Београду на Калемегдану 17. децембра 1814. године. Носећи свој колац
кроз улице београдске храбри Авакум је певао. Кад га је мајка с плачем молила, да
се потурчи, да би сачувао свој живот, одговори јој овај дивни Христов војник: "Мајко
моја на мл'јеку ти хвала Ал' не хвала на твоме савјету: Срб је Христов, радује се
"
смрти...
(Житија Светих за данас)
Majко мојa на мл'јеку ти хвала
Ал' не хвала на твоме савјету:
Срб је Христов, радује се смрти.
Ко се боји Бога истинога,
Нe боји се људи ни демона.
Верне слуге Господ награђује
И од сваке злобе ограђује
Данил свети међу лавовима
Неповређен оста од зверова:
Три отрока у пећи огњеној
Живи бише, живи остануше,
Усред огња Бога прославише
Са ангелом, Божјим послаником.
Kao Ноје у свету злобноме,
Ко Лот свети у Содому бесном,
И ко Јосиф у Мисиру гнилом,
Тако Данил посред Вавилона
Оста веран и оста праведан
Са три своја пријатеља млада:
Ананијем и са Азаријем
И са младим верним Мисаилом.
Муке бише, муке и минуше,
Мучени се славно прославише
У бесмртном Царству Христовоме.
РАСУЂИВАЊЕ
Постом се задобија чистота телесна на првом месту, a кроз чистоту телесну и чистота
духовна. Уздржљивост у храни, према речима сина благодати, св. Јефрема Сирина,
значи „не желети и не искати многих јела, слатких и скупих; не јести ништа ван
одређеног времена; не предавати се духу чревоугодија; не раздражавати глад у себи
гледањем на добра јела; и не желети час једног час другог јела." Велика је заблуда,
да уздржљивост у јелу и посна храна шкоде здрављу телесном. Позната је ствар, да
су испосници најдуже живели и најмање боловали. Пример за то пружа нам и св.
пророк Данил са три отрока у Вавилону. Када цар нареди евнуху своме, да ове
младиће храни јелима са царске трпезе и да их поји добрим вином, рече Данил
евнуху, да они не желе узимати царску храну и пиће, него само храну биљну. (Јер
Данил не хтеде да једе јела, попрскана крвљу од идолских жртава.) A евнух се
побоја, да младићи не ослабе од посне хране, и исказа своју бојазан Данилу. Тада му
пророк предложи, да учини једну пробу и да се увери, да их посна храна неће
ослабити; наиме, да остале младиће на царском двору хране јелима царске трпезе a
њих четворицу да хране само семенима биљним у току десет дана, па онда нека
учини сравњење. Евнух послуша Данила, и учини по његовом предлогу. После десет
дана беху лица у четворице младића испосника светлија a тела њихова јача него ли у
младића вавилонских, који јеђаху и пијаху од царске трпезе.
СОЗЕРЦАЊЕ
Да созерцавам гостољубље и милосрђе Аврамово (Постања 18) и то:
1. како Аврам виде три човека (ангела) где иду, па им истрча у сусрет, сврати их к
себи и угости их,
2. како он мољаше Бо.га да поштеди Содом због праведника, који могу бити у томе
граду.
БЕСЕДА
о Исусу Навину
Не одступај (од заповијести) ни на десно ни на лијево... Не бој се и не страши се, јер
је с тобом Господ Бог твој куда год идеш (Ис. Нав. 1, 7, 9)
Исус Навин је у свему до краја послушао Господа не одступајући ни десно ни лево од
заповести Господњих. Великим ужасима и страхотама бивао је он окружен водећи
народ кроз земљу непознату и кроз густе редове непријатеља, но он се није ни убојао
ни устрашио. Он је сматрао себе оруђем Божјим, и ратове своје ратовима Божјим.
Као што веран војник слуша заповести војводе свога, тако је он ослушкивао и
слушао вољу Бога живога. Себи није приписивао никакво добро, никакву силу,
никакву заслугу, но све Богу, и само Богу. У своју војску и у своје оружје и у своју
мудрост није се поуздавао ни најмање, но у Бога, и само у Бога свесилнога и
свемудрога. Видите, браћо, с каквим људима Бог ходи. О кад би хришћански владари
и војводе видели ово и научили се од Исуса слуге Божјег, како се служи Богу! О кад
би сви они једном разумели, да се најбоље служи народу, кад се служи Богу, и да се
не може служити народу а да се не служи Богу! Господ Бог је испунио обећање Своје
и био је са Исусом Навином до краја рада и живота његова. А да је Господ био с њим,
то показују чудеса велика и страшна, која Господ показа кроз овога верног слугу
Свога. Бог раздвоји Јордан, те народ без моста пређе по суху; Бог учини те падоше
зидови јерусалимски на глас трубе; Бог отвори очи Исусу да види великог Архангела
с мачем у руци; Бог предаде силне непријатеље у руке Израиљаца; Бог заустави
сунце над Гаваоном и месец над долином Елонском. Ваистину, никад и нигде Бог не
остави слугу Свог Исуса, јер и Исус не остави неиспуњену ниједну заповест Божју.
Сведок живога Бога, и праобраз Светитеља света, када беше стар и временит, поучи
народ свој, као што Њега Бог у почетку поучи: не одступајте ни на десно ни на лијево
него се држите Господа Бога својега (гл. 23).
О Господе Исусе, Сине Божји, који си предивна чудеса показао кроз Исуса Навина,
верног слугу Твога, укрепи нас и охрабри нас, да не одступимо од Тебе ни на десно
ни на лево, ради славе Твоје и спасења нашег. Теби слава и хвала вавек. Амин.