30. Август
1. Сабор св. српских просветитеља и учитеља. Овога дана спомињу се не сви
српски светитељи уопште него само неколико архиепископа и патријараха, и то Св.
Сава, први српски архиепископ, назван равноапостолним; Арсеније, наследник Св.
Саве, велики јерарх и чудотворац; Сава II, син првовенчаног краља Стефана, живео у
Јерусалиму подуже време, назива се „сличан Мојсеју у кротости (Србљак)";
Никодим, подвизавао се у Св. Гори и био игуман Хилендарски, по том архиепископ
„све српске и поморске земље"; Јоаникије, најпре архиепископ а од 1346 год.
патријарх, преминуо, 1349 год; Јефрем, подвижник, изабран преко своје воље за
патријарха у време кнеза Лазара 1376 год, и крунисао Лазара, по том се отказао
престола патријаршеског и повукао се у самоћу; Спиридон, наследник Јефремов,
скончао 1388 год; Макарије обновио многе старе задужбине, штампао црквене
књиге у Скадру, Венецији, Београду и на другим местима, подигао чувену трпезарију
при Пећском манастиру, и много урадио на унапређењу цркве уз припомоћ свога
брата, великог везира Мехмеда Соколовића, упокојио се 1574 год; Гаврил, по роду
племић од Рајића, учествовао на Московском сабору при патријарху Никону, због
чега буде од Турака истјазаван за велеиздају и обешен 1656 год. Уз ове још се
помињу Јевстатије, Јаков, Данило, Сава III, Григорије, Јован, Максим и Никон. Многи
од њих подвизавали су се у Св. Гори, но сви беху „раби блази и вeрни, добри же
дeлателïе винограда Господня"
.
2. Св. Александар, Јован и Павле патријарси Цариградски. Александар учествовао
на I Вас. Сабору и Никеји место престарелог патријарха Митрофана; по том наследио
Митрофана. Кад се хтеше неки философи препирати с њим о вери, он рече једном од
њих: „у име Господа мога Исуса Христа заповедам ти да умукнеш!" И онеме философ
тога часа. Молитвом својом и Арију прекратио живот. Скончао у 98 год. живота, 340
год. Св. Јован Постник управљао црквом у време злога цара Анастасија, јеретика
акефалита. Упокојио се 595 год. Св. Павле IV управљао црквом 5 година и 8 месеци,
и одрекао се престола примивши тајно схимну, да би покајао свој грех што је најпре
пристајао уз иконоборце. Био је претходник великог Тарасија, и упокојио се у време
Ирине и Константина 784 год.
3. Преп. Христофор. Подвижник VI века у обитељи св. Теодосија. У визији видео, да
кандила монаха трудбеника горе, а кандила лењиваца не горе.
4. Св. Евлалије, еп. Кесарије Кападокијске. Један од претходника св. Василија.
Свога сина лишио чина за ношење одела, неприличног духовноме завету.
(Житија Светих за данас)
Угодници Божји, српски светитељи,
Учитељи мудри, и просветитељи,
Кнежеви духовни, славни богатири,
Христовога стада предобри пастири,
Себе се одрекши Богу послужисте
И народу своме светилници бисте;
Богоносни људи, божанскога својства,
Ви примасте светлост од Светога Тројства,
Примасте је шчедро, расипасте свуда,
И од вашег труда поникоше чуда.
Сви ходећи право Савиним стопама
Светињу узнесте по српским земљама,
Веру утврдисте у Божије Слово,
Обукосте душе у одело ново,
Украсисте земљу красним храмовима,
О Божији људи, равни ангелима!
Ви ангели бисте народа српскога,
Научисте Србе прослављати Бога,
Клањати се живом Христу Спаситељу,
И служисте верно светом Јеванђељу.
Зато и вас Господ на небу прослави
И пред народ српски као свеће стави
Да живећ' на небу - на земљи светлите,
Истини и правди народ свој водите.
Док примеру вашем род се српски диви,
Молитвама вашим - дотле ће да живи.
РАСУЂИВАЊЕ
Са шумом и бешчешћем погибоше бучни јеретици. И сама њихова смрт показује
гњев Божји на њих због лажи коју распростираху и досаде коју цркви Божјој
причињаваху. Арије, пошто би осуђен у Никеји, дође једнога дана цару Константину
и мољаше цара, да буде опет примљен у цркву. Цар га упита, да ли верује Никејском
Символу Вере, а он, лукави, држаше у недрима хартију са исписаним својим
јеретичким зловеријем, и ударајући се руком по прсима говораше цару: „тако
верујем"
. Цар помисли, да се Арије раскајао, и посла га патријарху Александру да га
прими у цркву. Александар никако не хте примити Арија знајући да он лаже. Но цар
одреди један дан недељни када се Арије имаше увести у велику цркву. Уочи тога
дана патријарх свети мољаше Бога, да узме његову душу пре него што се богохулни
јеретик уведе у цркву. Када освану одређена недеља патријарх беше на служби у
цркви, а Арије се са царским људима и својим једномишљеницима упути у цркву.
Када стигоше на трг Константинов, на једанпут га стиже нека мука и у духу и у телу,
и он потражи место за телесну нужду. Ту на тргу беше такво једно јавно место, и он
се упути тамо. Његова пратња чекаше га дуго и поста нестрпљива од чекања. Када
одоше неки да виде, шта је са Аријем, нађоше овога у смрадноме месту мртва, са
целом утробом просутом напољу, у нечистоћи и крви.
СОЗЕРЦАЊЕ
Да созерцавам победе Давидове над Филистејима (II Сам. 5) и то:
1. како Филистеји нападаше на земље Давидове, а Давид се помоли Богу, и пође и
потуче Филистеје;
2. како Филистеји поново ударише, а Давид се опет помоли Богу, и разби Филистеје.
БЕСЕДА
о тајанственом роду Христовом
Род његов ко ће исказати? (Иса. 53, 8).
Као скривен извор велике реке, тако је за Јевреје био скривен род чудеснога
Господа Исуса. Они су читали и знали, да ће се Месија родити у Витлејему; и Он се
роди у Витлејему, али Га они не познаше. Они су знали, да ће Месија доћи из колена
Давидова; и он се роди из колена Давидова, по матери Својој пресветој, али Га они не
познаше и не признаше. Читали су, да ће се Он родити од девојке, да ће бегати у
Мисир и да ће бити дозван из Мисира, да ће се пред њим јавити Претеча Његов,
вапијући у пустињи, да ће као светлост велика засијати у тами и сенци смртној земље
Завулонове и Нефталимове, и остало све што су пророци прорекли и написали као
знамења доласка Његовог. Па ипак Га не познадоше и не признадоше, него Цара
славе распеше као злочинца.
Да је он обичан човек био, зар би се пророк питао о Његовом роду и пореклу? Чији
род и чије порекло у историји народа Израиљског није знано? А род Његов скривен је
као род Мелхиседеков. Скривен је био за Јевреје, и скривен је увек за невернике, но
за нас верне није више скривен. Ми знамо, да је Он светлост од светлости, Бог
истинити од Бога истинитога, рођена не створен. Tо је Он у вечности. Знамо, да се Он
ваплотио од Духа Светог и Марије Деве и јавио свету као човек, као Богочовек. То је
Он у времену. Род је његов, дакле, и на небу и на земљи, и у вечности и у времену;
чудан, тајанствен, славан и величанствен је род Његов. И кад све искажемо, што нам
је о Њему откровено, ипак се можемо питати: род Његов ко ће исказати? Не зато што
је незнан род Његов, него зато што је недохватљив, недомислив, надчулан,
надприродан.
О Господе Исусе Христе, Боже наш, просвети нас божанским разумом Твојим и
уздигни нас к Себи силом Твојом човекољубивом. Теби слава и хвала вавек. Амин.