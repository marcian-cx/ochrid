28. Август
1. Преп. Мојсеј Мурин. Етиопљанин родом, и по занимању најпре разбојник и вођ
разбојничке дружине, а по том покајник и велики подвижник. Као роб некога
господара Мојсеј побегне и уврсти се у разбојнике. Због његове велике телесне
снаге и безобзирности разбојници га изберу за свога старешину. Одједном наиђе на
њега грижа савести и покајање за недела која беше починио; остави дружину, ступи
у неки манастир и преда се потпуној послушности своме духовнику к реду
манастирском. Много се користио поукама св. Макарија, Арсенија и Исидора. Доцније
се повукао на безмолвије у једну келију, где се сав предао: труду телесном, молитви,
бдењу и Богомислију. Мучен демоном блуда он се исповеди духовнику Исидору, и од
њега доби савет, да пости што више и не једе до сита. Но кад и то не поможе, он по
савету старца, поче ноћу бдити и молити се стојећи; потом уобичаји, да по сву ноћ
доноси воду старцима са удаљеног бунара. После шестогодишњег страшног труда,
најзад га св. Исидор чудотворно исцели од блудних помисли, маштања и снова,
навођених на њ од демона. У старости би рукоположен за свештеника. Основа свој
манастир и имаше 75 ученика, и поживе у овом животу 75 година. Провиде своју
смрт, и једнога дана рече својим ученицима да беже, јер ће ударити варвари на
манастир. Када ученици и њега зваху да бежи, он рече, да он треба да погине од
насиља, јер је и сам некад насиља чинио по речи: који се ножа маше, од ножа ће
погинути (Мат. 26, 52). Па оста са 6 сабрата; и варвари дођоше и исекоше их. Један
од братије скривен у близини гледаше и виде 7 светлих венаца како се спустише на
седморицу мученика.
2. Преп. Сава Псковски и Крипецки. Пореклом Србин. Подвизавао се најпре у
Псковском ман. св. Богородице, и био игуман у том манастиру. Но слављаху га, а он
бегаше од славе човечје, и удаљи се на обалу језера Крипец, где основа нову обитељ
у име св. Јована Богослова. Ипак и ту се не може скрити од славе и знаменитости.
Посетио га и кнез Јарослав Псковски са женом. Сава не даде жени да уђе у
манастир, него је благослови и помоли се Богу за њу ван манастира, и исцели је од
неке болести. Упокоји се овај Божји светитељ 1495 год. Мошти његове бише и
осташе чудотворне. Од његових прејемника у Крипецу помиње се игуман Доситеј.
3. Сабор свих богоугодника Печерских.
(Житија Светих за данас)
Благо оном ког Бог помилује!
Миловање Божје - радовање,
Радовање у обадва света.
Мојсеј Мурин к'о син заблудели
Покаја се и Богу се врати,
Многим плачем многе грехе плати
Многим постом сам себе исуши,
Црн у лицу, светао у души.
Многим бдењем он укроти страсти,
Демонске се ослободи власти.
Док му душа поста к'о језеро
На планини што у небо гледа.
У ком небо лицем се огледа.
Кад су једном питали Мојсеја
Зар га греси других не жалосте?
Грешни људи зар га се не тичу?
Свети Мојсеј плачно одговара:
- Ко у кући мртваца имаде
Тај не плаче над туђим мртвацем
Него плаче над својим мртвацем.
Лав у јагње често се претвара,
Такво чудо само Христос ствара.
Мојсеј беше лавом у планини
Па постаде агнец незлобиви.
Нек његовим светим молитвама
Бог дарује спасење и нама.
-
РАСУЂИВАЊЕ
Прави хришћанин избегава похвалу људску; не само избегава него има истински
страх од ње. Св. Сава Псковски оставио је и игуманство, и манастир, и добру братију
у манастиру, и побегао у један пуст предео, само да би избегао похвалу од људи. Јер
похвала од људи окрада срце наше. Неки благочестив кнез чувши за подвиге св.
Мојсеја Мурина пође са својом свитом у пустињу да га види. Јавише Мојсеју, да кнез
долази у његов манастир. Мојсеј истрча брзо и пође да бежи и да се скрије гдегод, но
изненадно срете се са високим посетиоцима. „Где је келија Авве Мојсеја? упиташе га
кнежеве слуге и не слутећи да је то сами Мојсеј. А Мојсеј отвори уста и рече: „шта ће
вам он? то је безуман старац, врло лажљив и сав нечист животом." Чувши ово
посетиоци се зачудише и мимопрођоше. Када стигоше пред келију Мојсејеву,
упиташе за старца, а монаси рекоше да није ту. Тада они испричаше, шта им је неки
монах на путу рекао о Мојсеју. Монаси се ожалостише, па упиташе: „какав изгледа
тај старац који вам је говорио хулне речи на светога мужа?" А кад они рекоше, да
беше врло црн у лицу, висок и у бедној хаљини, монаси ускликнуше у глас: „па то је
заиста Авва Мојсеј!" Овим случајем кнез се много духовно користи и врати се дома
радостан.
СОЗЕРЦАЊЕ
Да созерцавам племенитост Давидову (II Сам. 1), и то:
1. како весник стиже и јави Давиду о погибији Саула и Јонатана, мислећи добиће
награду за то;
2. како се Давид горко ожалости и нарицаше за Саулом који њему ништа није желео
до смрт.
БЕСЕДА
о изгледу Месије
И видјесмо га и не имаше
изгледа ни красоте (Иса. 53, 2)
Ово пророк говори за Христа Господа као човека. Не имаше изгледа ни красоте! Зар
Он који је дао изглед свакој твари, и који је створио красне ангеле небеске и сву
красоту васељење, да немаше изгледа и красоте? Не треба ово да вас смућује,
браћо. Он се могао јавити онакав какав је хтео. Но Он није хтео да се јави у ангелској
красоти, као што се није хтео јавити у царској сили и у богаташкој раскоши. Ко иде у
кућу жалости не облачи се у најлепше одело; нити се лекар облачи у најбоље своје
одело када одлази тешким болесницима. А Господ је дошао у кућу жалости и у
болницу. Тело је одело душе. Он се обукао у једно просто одело, да утиче не оделом
него силом духа. Ми не знамо тачно, каквог је изгледа Он био. По предању лице му је
било црнпурасто а коса кестењаве боје. Кад је цар Авгар послао свога сликара
Ананију, да наслика лице Господа, Ананије није могао ни црте повући по платну, јер
је, вели се, лице Христово зрачило неком необичном светлошћу. Уосталом, и да се
Христос обукао у најлепше тело, какво је само Он себи могао саздати, шта би била та
телесна лепота Његова према бесмртној лепоти Божанства Његовог? Највећа лепота
земаљска једва је само сенка лепоте небеске. Пророк Данило био је млад и леп
човек, но кад је ангел Божји стао пред њега, тада, како он сам вели: не оста снаге у
мени, и лице ми се нагрди (Дан. 10, 8). Шта је лице човека од земље према лику
бесмртног ангела Божјег? Као тама према светлости. Свакако и пророк гледајући
Христа Цара Бесмртнога у телу човечјем, и сравњујући лик Његов земаљски са
ликом Његовим бесмртним, морао је узвикнути: не имаше изгледа ни красоте.
О Господе благи и преблаги, који се ради нас обуче у худу телесну одећу нашу, да
нам послужиш и да нас не устрашиш, Теби слава и хвала, Теби слава и хвала. Теби
слава и хвала вавек. Амин.