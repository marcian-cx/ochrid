5. Август
1. Св. муч. Евсигније. Био војник при цару Максимијану, при цару Константину
Великом и при његовим синовима. Присуствовао мучењу св. муч. Василиска (22
маја), видео мноштво ангела и самог Господа Исуса, како од ангела прима душу овог
светог мученика. Војевао при цару Константину и видео крст, који се јавио
Константину. Прослуживши у војсци пуних 60 година он се у време синова
Константинових повуче из војне службе и настани у Антиохији, своме родном граду.
Ту провођаше богоугодни живот у посту, молитви и добрим делима. У време Јулијана
Одступника два завађена човека на улици узеше њега за судију. Он досуди правду
правоме, због чега се криви наљути, оде цару и оптужи Евсигнија као хришћанина.
Цар позва Евсигнија на суд, но он изобличи цара страшно за одступништво од вере и
укори га светлим примером великог Константина. Огорчени Јулијан нареди те му
главу одсекоше. Пострада Евсигније у дубокој старости 362 год. и пресели се у
царство небеско.
2. Свешт. муч. Фавије (Фавијан) папа Римски. Родом Римљанин. Најпре беше
Фавијан сеоски свештеник, а по том, када при избору папе сиђе бео голуб на њега,
изабран за папу. Кротак и незлобив. С великим приљежањем сабираше тела св.
мученика, чесно их сахрањиваше, и на гробовима њиховим храмове подизаше. Исто
тако подизаше молитвенице и параклисе по пештерама, где се мученици кријаху у
време љутог гоњења. Крсти цара Филипа и сина му царевића Филипа, и, уз помоћ
крштеног сенатора Понтија, сруши многе идоле и идолске храмове. Но кад се зацари
опаки Декије, наста страшно гоњење хришћана, у коме пострада и св. Фавије, мачем
обезглављен 250 год. Овај Фавије свети установи, да се миро освештава на Велики
Четвртак.
3. Св. муч. Понтије сенатор. Син сенатора Марка и жене му Јулије. Нероткиња
Јулија заче тек после 22 године брачног живота и роди Понтија. Крштен од папе
Понтијана са својим другом Валеријем (писцем житија његовог) он успе да приведе
вери Христовој и свога оца Марка, и цара Филипа са сином, и многе друге угледне
Римљане. Много штићаше и помагаше цркву као сенатор, и би велики пријатељ папе
Фавија. Када наста гоњење Декијево, Понтије избеже из Рима и сакри се под
Алпијским планинама. Но у време Валеријана и Галијена би ухваћен и истјазаван
страшним мукама, при којима се пројавише многа чудеса Божја и многи обратише
Христу. Ту се десише и многи Чивути који викаху судији: „уби, уби одмах тога
мађионичара!" На то св. Понтије уздиже руке к небу и рече: „благодарим Ти, Боже
мој, што и Чивути вичу против мене као и негда оци њихови против Христа „распни
га, распни!" Посечен мачем 257 год. и погребан од свог пријатеља Валерија.
4. Св. Нона. Мајка св. Григорија Богослова. Као хришћанка она је имала силну и
чудотворну молитву. Тако молитвом својом к Богу обратила је мужа свога из
незнабожачке глупости у веру хришћанску. Муж њен Григорије доцније би
епископом у граду Назијанзу. Молитвом је св. Нона спасла од буре и свога сина
Григорија Богослова. Представила се мирно као ђакониса 374 год.
(Житија Светих за данас)
Понтије шеташе с Валеријем другом
Но срце му беше обузето тугом.
Сенатор му отац, мајка сенаторка,
Ал му душу мучи загонетка горка.
Сва му мудрост светска бајком се чињаше -
О где је истина? истину искаше
Замишљена тако корачаху оба
Крај хришћанског храма у вечерње доба;
У храм униђоше, видеше сијање,
Видеше сијање и чуше појање:
- Богови народа сребро су и злато
И очи имају - слепи су к'о блато
И уши имају - глухи су к'о стена
И уста имају - али уста нéма.
Нејаче од себе створише нејаки,
Зато ће и творци њихови бити таки
И сви они редом што им се клањају
И у мртве ствари безумно надају -
Два младића тужна, два идолска роба,
Чувши ове речи уздрхташе оба,
Па приђоше ближе Христовоме лику,
Поверише срца чесном свештенику,
Свештеник им каза. шта је вера права,
Шта идолска служба. тупа и крвава.
У цркву уђоше два племића млада,
Знани и штовани широм римског града,
У цркву уђоше тужни и жалосни,
Из цркве одоше светли и радосни.
РАСУЂИВАЊЕ
Овако почиње Валерије житије свога друга св. Понтија: „ко може веровати, ако Бог
не да? ко може на подвиг поћи ако Господ не помогне? ко може венац (мучеништва)
примити, ако Христос не дарује?" Све Бог може и све Бог хоће што је за људе
спасоносно, само ако Му се људи моле. Молитвом св. Нона обрати у хришћанство
свога мужа Григорија, и свога сина Григорија Богослова. Молитвом Моника поврати
Августина од беспутна живота на пут добродетељи и вере. Молитвом св. Василије
обрати ка Христу свога учитеља Евула. Молитвом цар Језекије продужи себи живот
за 15 година. Молитвом св. Симеон Столпник одврати Персијанце и Ските, да са већ
спремљеном војском не ударе на грчку земљу. Уосталом пре ће се избројати звезде
на небу него сва чудеса у свету сотворена молитвом.
СОЗЕРЦАЊЕ
Да созерцавам чудесну снагу Сампсонову (Судиј. 14), и то:
1. како дух Господњи би на њему, те растрже лава рукама, и искида конопе којима
би везан, и поби многе Филистеје;
2. како дух Господњи одступи од њега када повери тајну снаге своје жени
незнабошки, те би убијен.
БЕСЕДА
о томе како Бог убељује покајане грешнике
Ако гријеси ваши буду као скерлет,
постаће бијели као снијег, ако буду
црвени као црвац, постаће као вуна (Иса. 1, 18).
О безгранична милости Божја! У највећем гњеву Своме на народ неверни и
неблагодарни, на народ огрезли у безакоњу, семе зликовачко, синове покварене, на
кнезове који су постали као кнезови Содомски и на народ који је постао као народ
Гоморски, - у таквом гњеву Господ ипак не напушта милост, него призива на
покајање. Као кад после страшних громова удари блага киша. Такав је Господ -
дуготрпељив и много милостив и не до конца прогн!вается. Само ако грешници
престану зло чинити и науче се добро чинити и приђу Господу, са смиреношћу и
покајањем, постаће бијели као снијег. Господ је моћан и вољан. Нико изван Њега не
може грешну душу људску од греха очистити и чистотом убелити. Ма колико се
платно прало у води, са пепелом и сапуном, ма колико се прало и препирало, оно не
може добити белину, док се не простре под светлост сунца. Тако и душа наша не
може се убелити, ма колико је чистили ми сами својим трудом и напором, уз
припомоћ свих средстава законских, докле год је не изнесемо под ноге Божје,
раширену и отворену, да је светлост Божја обасја и убели. Господ и одобрава и
препоручује сав труд и напор наш; наиме Он хоће, да ми душу своју сузама окупамо,
покајањем стеснимо, грижом савести притиснемо, добрим делима оденемо, но на
крају крајева Он нас призива, да приђемо к Њему: тада дођите, говори Господ, па
ћемо се судити. То јест: Ја ћу погледати у вас и видећу, да ли има Мене у вама, и ви
ћете погледати у Мене као у огледало, и видећете, какви сте.
О Господе, спори на гњев, смилуј се на нас пре последњег гњева у страшни Дан
Онај. Теби слава и хвала вавек. Амин.