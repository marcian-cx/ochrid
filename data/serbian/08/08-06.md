



проповеди на земљи Господ Исус чешће говораше ученицима Својим о блиском
страдању Своме, но уједно и о слави Својој после страдања на крсту. Да не би
предстојеће страдање Његово сасвим раслабило ученике те да не би отпали од Њега,
Он Премудри, хтеде им пре страдања показати делимично славу Своју божанску.
Зато узевши собом Петра, Јакова и Јована изиђе с њима ноћу на гору Тавор, и ту
сепреобрази пред њима. И засја се лице његово као сунце а хаљине његове посташе
свијетле као снијег. И појавише се покрај Њега Мојсеји Илија, велики старозаветни
пророци. И видеше ученици и удивише се. И рече Петар: Господе, добро нам је овде
бити; ако хоћеш да начинимо овде три сјенице (колибе): Теби једну, а Мојсију једну,
а једну Илији. Но док још Петар говораше, удаљише се Мојсеј и Илија, и сјајан облак
окружи Господа и ученике, и дође глас из облака: ово је син мој љубазни, који је по
мојој вољи; њега послушајте. Чувши овај глас ученици падоше ничице на земљу као
мртви и осташе тако лежећи у страху докле им Господ не приђе и не рече им:
устаните и не бојте се (Мат. 17). Зашто Господ узе само тројицу ученика на Тавор а
не све? Јер Јуда не беше достојан да види божанску славу Учитеља, кога ће он
издати, а њега самог Господ не хте оставити под гором, да не би тиме издајник
правдао своје издајство. Зашто се преобрази на гори а не у долини. Да би нас научио
двема врлинама: трудољубљу и богомислију. Јер пењање на висину захтева труд, а
висина представља висину мисли наших, т.ј. богомислије. Зашто се преобрази ноћу?
Јер је ноћ подеснија за молитву и богомислије него дан, и јер ноћ закрива тамом сву
земаљску красоту а открива красоту звезданог неба. Зашто се појавише Мојсеј и
Илија? Да се разбије заблуда јеврејска, као да је Христос неки од пророка, Илија,
Јеремија или неки други - зато се Он јавља као Цар над пророцима, и зато се Мојсеј и
Илија јављају као слуге Његове. Дотле је Господ много пута показао ученицима
божанску моћ Своју, а на Тавору им је показао божанску природу Своју. То виђење
Божанства Његовог и слишање небеског сведочанства о Њему као Сину Божјем
требало је да послужи ученицима у дане страдања Господњег на укрепљење
непоколебљиве вере у Њега и Његову крајњу победу.
(Житија Светих за данас)
Тамо где Израиљ победи Сисару
Изволи се тамо и Небесном Цару
На молитве поћи и на ноћна бдења,
Да покаже славу Свог Преображења,
И утврди веру својих следбеника
У победу трајну Њега - Победника.
Ту светлост божанску Он из Себе пусти
Па обасја Тавор, мрак разагна густи;
Светлост што ј' у Себи дуго задржав'о
Од које је свету по мало раздав'о
Пустио је сада лучама обилним,
Лучама радосним, лучама умилним.
Небу да открије блесак човечанства,
Земљи и људима истину Божанства.
Нека небо види Посланика свога,
Нека земља позна Спаситеља Бога.
РАСУЂИВАЊЕ
Зашто Господ не показа славу Своју божанску на Тавору пред свима ученицима него
само пред тројицом? Зато, прво, што је Он сам кроз уста Мојсејева дао закон: на
рјечима два или три свједока да остане ствар (V Мојс. 19, 15) ... Три сведока су,
дакле, довољна. Даље, и за то још, што су та три сведока били одабрани. Њих
тројица представљају 3 главне добродетељи: Петар - веру, јер је он први исказао
веру своју у Христа као Сина Божјег, Јаков - наду, јер је с надом у обећање Христово
први положио живот свој за Господа будући први убијен од Јевреја, Јован - љубав,
јер је на прси Господње наслоњен био и под Крстом Господњим остао до краја. Бог
се не назива Бог многих него Бог одабраних. Ја сам Бог Аврама, Исака и Јакова.
Често је једног верног човека Бог ценио више него цео један народ. Тако је Он у
више махова хтео уништити народ Јеврејски, но због молитава праведнога Мојсеја
оставио је народ тај у животу. И више је слушао Бог верног Илију пророка него целу
царевину неверног Ахава. Због молитава једног човека често је Бог спасавао градове
и народе. Тако грешни град Устјуг имаше бити срушен огњем и градом, да га не
спасе молитвама својим један једини праведник у њему, св. Прокопије јуродиви (8.
јула).
СОЗЕРЦАЊЕ
Да созерцавам Промисао Божји који награди врлину Руте и Воза (Рут.) и то:


храњаше и њу и себе;





БЕСЕДА
о узвишености цркве Божје
Биће у потоња времена гора дома
Господњега утврђена уврх гора и
узвишена изнад хумова, и стјецаће
се к њој сви народи (Иса. 2, 2).
Ово пророчанство односи се на Цркву Христову. Колико је ово пророчанство могло
изгледати тајанствено за Јевреје пре Христа, толико је оно нама данас сасвим јасно.
Гора, или висина, дома Господњега заиста је утврђена уврх гора, т.ј. уврх висина
небесних; јер Црква Христова прво не држи се земљом него небом, и јер најзад један
део чланова цркве (и то сада већи део) налази се на небу док је други још на земљи.
Даље, Црква Христова узвишена је изнад хумова, т.ј. изнад свих земаљских и
људских величина. И философија људска, и уметност, и све културе народа, и све
вредности земаљске представљају само ниске хумове према недогледној висини
Цркве Христове. Јер све те хумове цркви није било тешко створити, док ниједан од
њих - нити сви они укупно, у течају многих хиљада година - није могао створити
цркву. Најзад, говори пророк, стјецаће се к њој сви народи. Коме су се, у истини, до
сада стекли сви народи, ако не Цркви Христовој? Храм Јерусалимски био је
неприступан незнабошцима под претњом смртне казне. Црква је пак од почетка
призивала све народе на земљи, послушна заповести Господа: идите, и научите све
народе (Мат. 28, 19). То је виђење Исаије, сина Амосова, виђење из далеке даљине,
виђење истинито и чудесно.
О Господе чудесни, ми Ти благодаримо непрекидно, што си нас удостојио, да будемо
деца цркве Твоје свете и истините, и узвишене изнад свих светских висина. Теби
слава и хвала вавек. Амин.