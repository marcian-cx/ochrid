9. Август
1. Св. апостол Матија. Родом из Витлејема, од племена Јудина. Учио се код св.
Симеона Богопримца у Јерусалиму. Када Господ изађе на проповед о царству
Божјем, тада се и Матија придружи онима, који љубљаху Господа, јер Га и сам он
свим срцем љубљаше, с насладом речи Његове слушаше и дела Његова гледаше. У
почетку беше Матија прибројан у Седамдесет мањих ученика Христових, но по
Васкресењу Господа, пошто место Јуде издајника би упражњено, апостоли коцком
изабраше овога Матију на место Јудино за једнога од Дванаест великих апостола
(Дела Ап. 1, 23). Примивши Духа Светога о Педесетници Матија пође на проповед
Јеванђеља, и проповедаше најпре у Јудеји, по том у Етиопији, где велике муке
претрпе Христа ради. Држи се, да је проповедао и по Македонији, где га хтедоше
ослепити, но он поста невидљив за своје мучитеље, и тако избеже опасност. Будући у
тамници Господ му се јави, и укрепи га, и ослободи. Најзад се поново врати на посао
у Јудеју. Ту буде оптужен и на суд изведен пред првосвештеника Анана, пред којим
он неустрашиво сведочаше о Христу. Анан, онај исти Анан који пре тога уби апостола
Јакова, осуди и Матију на смрт. Тадаизведоше св. Матију и убише камењем, а по том
секиром одсекоше му главу (ово беше римски начин убијања осуђених, а лицемери
Јевреји применише тај начин над мртвим човеком, да би показали Римљанима, као да
је убијени био и противник римски). Тако сконча овај велики апостол Христов и
усели се у радост вечну Господа свога.
2. Св. муч. Антоније. Грађанин Александријски. Изведен пред књаза незнабожачког
он слободно изјави веру своју и би мучен, бијен и струган, но Христа се не хте
одрећи. Најзадбачен у огањ, из сред кога он говораше народу: браћо моја
возљубљена, не робујте телу, него се брините више о души, која вам јеодБога дата, и
сродна је Богу и божанским силама. - И тако поучавајући народ и горећи у огњу
предаде душу своју свету Богу.
3. Св. муч. Јулијан, Маркијан, и други с њима. Пострадаше у одбрани икона од
опакога цара Лава Исавријанина, 716 год., и венчаше са славом неувелом.
(Житија Светих за данас)
Матија апостол о Христу збораше
И пред Јеврејима јавно сведочаше:
- Он је тај Месија, о ком Писмо пише,
Он је син Божији што се спусти свише,
Он је Слово Божје, Богоипостасно,
Пророци о Њему говорише јасно:
Пророкова Мојсеј: пророк ће к´
о и ја
Међ вама од Бога сјајем да засија.
А цар Давид рече: сва земна колена
Биће Њиме славна и благословена.
Исаија смели духом к небу лети
И виде, и рече: дева ће зачети
И родиће сина, и име му дати,
Емануил ће се - Бог са нама - звати.
Још му Јона беше образ погребења,
Како погребења тако васкрсења
Кад три дана лежа киту у утроби
И Богом се опет живота сподоби,
Пророштва се збила, и сени су прошле,
Обећане речи у телу су дошле.
-
Но залуд спавачу збори човек будан,
Ко дан сав преспава, не верује у дан.
РАСУЂИВАЊЕ
Примити туђи грех на себе, то је једна врста мучеништваи знак превелике љубави
према ближњем. Како је последица греха смрт (Јаков 1, 15), то примати туђи грех
на себе значи товарити на своју смрт још једну смрт. Но Бог награђује васкрсењем
оне који из љубави примају туђу смрт на себе. Има много примера како су светитељи
примали на себе грехе својих ближњих. Тако за св. Амона прича се ово: неки брат
паде у грех, па дође Амону и рече му, да због учињеног греха мора да напусти
манастир и иде у свет. Амон му рече да он прима на себе грех његов, и усаветова
брата, да остане у манастиру. Брат остане у манастиру, а старац Амон стане
приносити покајање и молитве Богу. После кратког времена, старац добије
откровење од Бога, да је тај грех опроштен због љубави његове према брату. - Кад су
св. Макарије, св. Симеон јуродиви, света Теодора и неки други били оптужени за
блуд, они се нису бранили, него примивши на себе туђи грех примили су и тешку
казну за грех и трпељиво све подносили докле Бог није открио њихову невиност
људима.
СОЗЕРЦАЊЕ
Да созерцавам казну Божју над народом Израиљским због греха синова Илије судије
и првосвештеника (I Сам. 4), и то:
1. како синови првосвештеника грешише јавно и тајно у Силому поред ковчега
завета;
2. како Бог даде победу Филистејима над Израиљем у боју, у коме погибоше многе
хиљаде Израиљаца, заједно са синовима првосвештеника, и ковчег завета отет;
3. како због греха старешина народних Бог попушта муку на цео народ.
БЕСЕДА
о ништавилу грешничком пред величанством Божјим
Уђи у стијену, и сакриј се у прах од
страха Господњега и од славе
величанства његова (Иса. 2, 10).
Ово је горки подсмех пророка народу своме, народу идолопоклоничком. Народ је био
одбацио веру у једнога правога Бога и почео се клањати идолима од камена и од
земље. Шта ћеш чинити, народе зли, кад се покаже страх Господњи? Куд ћеш
побећи, кад се јави слава величанства Његова? Бежи у камен, од кога си направио
себи Бога! Бежи у прашину, од које си направио себи Бога! - о како је језовит
подсмех пророка видовитог! Ко може ући у стену и сакрити се? Ко може побећи у
прах, и заклонити се од Свевишњег?
Но оставимо, браћо, јеврејско идолопоклонство, за које су Јевреји довољно били
кажњени, па се за час обазримо на идолопоклонство међу нама хришћанима. Шта је
нагомилано злато до идол? Шта су заграбљене њиве друго до идол од прашине? Шта
је раскошно одело друго до идол, направљен од животињске коже и длаке? Где ће се
сакрити идолопоклоници нашег поколења, кад се покаже страх Господњи и кад се
јави слава величанства Његова? Бежи у злато, златопоклониче! Бежи у земљу,
земљопоклониче! Сакри се у животињске коже и затрпај се длаком од лисица и
влакном од мртвог бубиња, идолопоклониче! - О горка иронијо! Све ће то огањ
сагорети у Дан Господњи, у Страшни Дан онај. И човек ће стати лицем у лице са
Јединим Величанственим и Непролазним. Сви ће идоли људски пропасти од огња пре
људи, и Судија ће бесмртни упитати идолопоклонике: где су вам богови ваши?
Давно је живео на земљи Исаија, син Амосов, пророк Божји, али је његово виђење и
дан данас страшно, и корисно, и опет страшно.
Теби се ми јединоме клањамо, једини живи Господе. Све друго је пролазна прашина.
Помози, Господе, помози, да се уми срце наше не прилепе за пролазну прашину,
него за Тебе, само за Тебе, једини Живи. Теби слава и хвала вавек. Амин.