15. септембар
1. Св. муч. Никита. Родом од Гота; ученик епископа Теофила Готског, који је
учествовао на Првом Васељ. Сабору. Када кнез Готски Атанарик поче мучити
хришћане, тада св. Никита стаде пред кнеза и изобличи га због безбоштва и
нечовечности. Мучен страшним мукама Никита све јаче исповедаше веру Христову и
мољаше се Богу с благодарношћу. И имаше ум непрестано уздигнут и удубљен у
Бога, а на прсима под оделом држаше икону Св. Богородице са превечним
Младенцем Христом, стојећег и држећег крста у рукама Својим. Ову икону носио је
св. Никита зато што му се св. Богородица јавила и утешила га. Најзад мучитељ баци
Христовог војника у огањ, у коме св. мученик издахну, али тело његово оста
неповређено од огња. Друг његов Мариан пренесе његово тело из Готске земље
(Влашка и Бесарабија) у Киликију у град Мопсуест, где сагради цркву св. Никите и
положи у њ чудотворне мошти мученикове. Пострадао и прославио се 372. године.
2. Преп. Филотеј. Из села Мирмикса, или Мравина, у Малој Азији. Мати му се звала
истим именом, само обратно: Теофила. Беше презвитер и још за живота велики
чудотворац. Једном приликом претворио воду у вино, другом приликом умножио
хлеб. Упокојио се у Господу у Х столећу. Мошти му се пројавиле мироточивим.
3. Св. муч. Порфирије. Родом из Мимоса. Најпре исмевао хришћане пред царем
Јулијаном Одступником. Тако једном изигравајући хришћанску тајну крштења, он се
на бини погрузи у воду изговарајући речи: во имја Оца и Сина и Свјатаго Духа! Када
се дигне из воде он узвикне: сад сам хришћанин! Сви су мислили, да се он као глумац
шали, као и увек, но он је остао при своме, престао исмевати хришћанство, и најзад
пострадао за Христа. Обезглављен 361. год. и преселио се у царство Христово.
4. Св. муч. Теодот, Асклиад и Максим. Знаменити по роду Трачани. Пострадали за
Христа близу Филипопоља у селу Салтису (између 305–311. год.) и преселили се у
царство небеско.
5. Св. Висарион архиеп. Лариски чудотворац. Основао манастир Спаситеља у
Лариској епархији. Прослављен чудесима за живота и после смрти.
6. Св. новомуч. Јован Критски. Пострадао за веру Христову од Турака у Ефесу
1811. год.
7. Св. Јосиф еп. Алавердски. Један од оних 12 отаца Сиријских (7. маја) који беху
упућени у пределе Кавкаске да проповедају Јеванђеље. Св. Јосиф мирно се
представио Господу 570. год. Чудотворне му мошти почивају у Алавердској саборној
цркви.
(Житија Светих за данас)
Родољуб је прави ко у своме роду
Олтар прави зида живоме Господу.
Атанарик Готски насиљем владаше.
Идолима мртвим жртве приношаше;
А Никита свети, војник Христа Бога,
Проповедник беше спасења вечнога;
Овај светлост вечну у ноћ расипаше,
Онај тмом идолском душе застираше.
Никита се свети кнезу успротиви,
И трпљењем храбрим народ свој задиви,
Силом часног крста силу мрачну збуни,
И страхом од Бога сав народ испуни.
Крв његова беше румен нове зоре,
А дух му се вину у небеске дворе;
У страшном је огњу Никита горео
Али ни до данас није изгорео.
Истином Христовом Готи се крстише.
И Никиту свога дивно прославише.
О Никито свети, гласу Божје трубе,
Мучениче храбри, прави родољубе,
Из шатора земних ти си отишао,
У дворове царске с ангелима стао.
Помоли се за нас, јер Цар тебе слуша,
Да с' и наша Богом помилује душа.
РАСУЂИВАЊЕ
Бог се не да поругати. Ругаче Бог или кажњава, да би их поправио, или их обраћа у
онакве каквима се они ругају. Св. Порфирије најпре се прослави међу незнабошцима
као ругач хришћанства. Једанпут он исмеваше хришћанску тајну крштења пред
царем Јулијаном Одступником и његовом свитом. Но догоди се нешто сасвим
неочекивано. Када се Порфирије погрузи у воду и изрече речи, да се крштава у име
Свете Тројице; наједанпут се у њему промени дух и он у истини постаде
хришћанином. И место подсмевања вери хришћанској он поче изобличавати цара
због његовог нечестија идолопоклоничког. Зато би мучен и посечен. Сличан случај
догодио се са неким комедијантом Генесом, вероватно у време Диоклецијаново. Овај
Генес представљао хришћанско богослужење пред незнабожачком гомилом народа
и увесељавао све својим подсмевањима и досеткама. Но на једанпут он се промени и
викне пред народом: „ја верујем, и желим да се крстим." Гледаоци помисле најпре, да
и те речи његове спадају у његове лакрдије; али он је почео понављати своју веру у
Христа. Па кад је и пред судом и пред самим царем, упорно остао при својој вери у
Христа, био је мучен и убијен – Тако и ругачи Христа постају мученици за Христа.
СОЗЕРЦАЊЕ
Да созерцавам казну Божју над једним непослушним пророком (I Цар. 13), и то:
1. како пророку том би заповеђено од Бога, да не једе и не пије ништа у
идолопоклоничком Ветиљу;
2. како пророк преслуша Бога, те једе и пи;
3. како га на повратку растрже лав.
БЕСЕДА
о двојном посведочењу Сина Божјег
Ја сам који свједочим сам за себе, и
свједочи за мене отац који ме посла (Јов. 8, 18).
У закону је писано, да су потребна два сведока, да би се доказало нешто. Неверним
Јеврејима Господ је најпре указао на три велика сведочанства о Себи: на Оца, на
Своја дела и на Св. Писмо (5, 36–39). По том, после још умножених чудеса Својих и
после још опширније исказане науке Своје, Он им рече, да је само и једино Његово
сведочанство о Њему истинито и довољно (8, 14). Најзад, опет им истиче два
сведочанства, Своје и Очево – сходно законском пропису о потреби два сведока. Тако
Господ заграђује уста неверних свим начинима, и не оставља им никакве одушке –
осим злочина убиства, чему прибегавају сви они који се не дају никаквим разлозима
ни доказима убедити у истину. У последњем случају, где Господ истиче Своје
сведочанство о Себи и сведочанство Оца Свога, Он хоће да покаже и Своју ипостасну
самосталност, и равенство са Оцем у битности. Он ставља, на име, Своје сопствено
сведочанство и засебно, и Наравно са сведочанством Бога Оца. Да је овакво
тумачење тачно, потврђују и следеће речи: кад бисте знали мене, знали бисте и оца
мојега. Овде је изражено потпуно суштаствено јединство Оца и Сина, и не преостаје
ни најмање сумње, да Господ мисли на битну једнакост Своју са Оцем Својим. О
божанској природи је реч, а не о телесној. Ко год би замишљао Свету Тројицу као три
телесна бића, лудо би се преварио. Телесно се јавио свету, ради спасења света, само
Син Божји, а никако и Отац и Дух Свети. По божанској природи Својој пак Син је у
телу остао раван Оцу и Духу Светом. Човечју природу пак Он је обукао на се и додао
ју Својој божанској природи из љубави према људима, да би се могао јавити људима,
и да би могао спасти људе.
О Тројице Света, једнобитна и неразделна, која си нас кроз ваплоћеног Бога Слова
просветила и осветила, подржи нас до краја Својом светошћу, Својом крепошћу и
Својом бесмртношћу, и спаси нас. Теби слава и хвала вавек. Амин.