10. септембар
1. Св. муч. Минодора, Митродора и Нимфодора. Три рођене сестре, из неког места у
Витинији Азијској. Васпитане у духу хришћанском повукоше се из града у пустињу
желећи да ум свој узвисе Богу и ослободе свега варљивога света, и да тако проживе
век овај у чистоти и девичанству као праве невесте Христове. Предадоше се великом
труду, посту и молитви, док их Бог не украси даром чудотворства. Када к њима
почеше доводити болеснике ради исцелења, оне посташе знамените и преко своје
воље. Чу за њих и неки кнез Фронтон и довуче их на суд. Видевши их кнез зачуди се
красоти лица њихова. Јер и ако оне беху велике испоснице, и тело њихово сухо,
лице им беше светло, озарено унутрашњим миром и благодаћу Божјом. Кнез им
најпре ласкаше и обећаваше послати их цару, који ће их удати за своје велможе, но
када се увери, да све његове ласке и обећања немаху никаква дејства на ове невесте
Христа Господа, он нареди те прво мучише Минодору, а сестре њене баци у тамницу.
После љутих мучења викне кнез Минодори, израњављеној и искрвављеној: „принеси
жртву боговима!" На то одговори св. мученица: „зар не видиш: ништа друго и не
чиним него сву себе приносим на жртву Богу мојему?" Када издахну у мукама св.
Минодора, тада кнез изведе и остале две сестре и постави их крај мртвога тела
Минодорина, па показујући им мртво тело сестре њихове саветоваше их да се
одрекну Христа. Но како оне осташе непоколебљиве, то и њих љутим мукама умори.
У том гром удари из неба и уби бездушнога Фронтона и слуге његове. Хришћани
чесно сахранише тела светих Божјих мученица. Пострадаше између 305. и 311. год.
у време Максимијана Галерија, и упокојише се у царству Христовом.
2. Св. Пулхерија царица. Ћерка цара Аркадија. Заветовала се остати до века у
девству, и у знак тога завета саградила у саборној цркви часну трапезу од злата и
драгог камења. Сацарствовала своме брату Теодосију Млађем. Велика ревнитељка
вере православне. Њеним настојавањем сазват Трећи Васељ. Сабор у Ефесу, који
осуди Несторијеву јерес. Саградила знамениту цркву св. Богородице у Влахерни у
Цариграду. По смрти Теодосијевој венчала се са Маркијаном, изабраним царем, но
живела с њим као с братом. Пронашла мошти 40 мученика Севастијских. Упокојила
се у Господу 10. септ. 453. год. у 55. години свога живота.
3. Св. Аполос, Лукије и Климент. Апостоли од Седамдесеторице. Аполос (Дела Ап.
18, 24–25) био епископ у Смирни пре св. Поликарпа. Св. Лукије (Рим. 16, 21) био
епископ у Лаодикији. Св. Климент био епископ у Сардику.
4. Св. три жене. Једна племићка Цариградска са своје две слушкиње. Презреше
сујету света и повукоше се у усамљеност, где се у подвигу после 11 година
упокојише у Господу.
(Житија Светих за данас)
Три девице, рођене сестрице,
Три Христове славне мученице,
Пред Фронтоном Христа прославише,
Нестрашиве, кнеза застрашише,
А кнез Фронтон, мудрошћу убоги,
Он мишљаше, ка' и други многи,
Да ће силом, огњем, вешалима,
Брзо кончит' пос'о с хришћанима.
Кнез мишљаше: жене као жене,
Своју веру брзо ће промене!
Ал' се кнеже љуто преварио,
Од хришћанки жена посрамио.
Христос не зна за жене ни муже,
Он моћ даје оним што Му служе,
Моћ чудесну вере и надања,
Моћ страдања без горког јадања.
Моћ је ова царства надживела,
Трошила се хиљаде година,
Трошила се, и остала цела,
Све је пред њом слабо као глина.
Минодора, и с њом Митродора,
И најмлађа сестра Нимфодора
Божјом моћи кнеза победише,
Живот даше, Христа прославише,
Живот даше, и живе осташе.
РАСУЂИВАЊЕ
Примери храбрости и трпљења, које показаше хришћанке мученице – хиљаде и
хиљаде њих – обасјале су блештећом славом све странице историје цркве
хришћанске. Но колико су за дивљење ови примери драговољних мученица толико, и
не мање, за дивљење су примери хришћанки подвижница, знаних и незнаних. Јер
подвижништво ништа друго није до дуготрајно мучеништво. Павле еп. Моновасијски
предао је потомству један поучан пример жена подвижница. Кад је он још био
мирјанин и сабирач царских пореза, случи му се да одседне у једном манастиру.
Видевши да гаврани падају на воћке, ломе гране са плодом и односе, зачуди се томе,
и заједно са монасима крете за њима, да види, куда то они односе воће. Идући тако
зађоше у неку непроходну дубраву, у дну које спуштаху се гаврани, остављаху
одломљене воћне гране и брзо се враћаху. Испитујући они нађоше једну пештеру, и у
њој три жене испоснице. Најстарија од њих исприча им њихово житије: она беше
племићка Цариградска. Кад јој муж умре, хтеде је неки други великаш насилно узети
за жену. Но она беше решена, да после смрти првога мужа остатак живота проведе у
девству. Зато раздаде своје богатство сиротињи, узе две своје слушкиње, и с њима
побеже у ово пусто место. Једанаест година проведоше оне ту у посту и молитви не
видећи никога и невиђене од икога осим Бога. А Бог Промислитељ устроји, да им
птице доносе воће за храну. Тада замолише игумана, да им донесе свето причешће,
да се причесте. Када се причестише три дана после тога све три ове свете жене
упокојише се, и монаси их чесно сахранише.
СОЗЕРЦАЊЕ
Да созерцавам богатство и славу Соломонову (I Цар 4– 10), и то:
1. како Соломон сазида величанствени храм Богу најпре, а по том грађаше градове и
бродове;
2. како се околни владари дивљаху Соломону, како му Хирам послужи, а царица га
Савска посети;
3. како Соломон у свој слави својој не би тако одевен као један љиљан пољски (Мат.
6, 29).
БЕСЕДА
о томе како грешни људи радије примају злотвора него добротвора
Ја дођох у име оца својега, и не
примате ме; ако други дође у име
своје, њега ћете примити (Јов. 5, 43).
Ко је тај други, који ће доћи у име своје и кога ће грешни људи радије примити него
Христа Господа? То је онај који не носи крста и не иде уским путем; који није
човекољубац но човекомрзац; који не војује против греха него за грех; који воли
нечистоту и шири нечистоту; који је војник вечне смрти а не вечног живота; који
ласка безбожницима и милује сваку страст и порок, – то је антихрист. Он ће доћи у
име своје а не у име Божје. И сви они, који не примише Христа, примиће њега. Биће
им он мио, јер ће миловати све криве путове грешничке. Биће им он милији од
Христа, јер ће поред тешког пута Христовог направити глатку стазу као од леда, по
којој ће се људи лако клизати не мислећи о понору, у који их он води. Господ Христос
дошао је у име вечног спасења људи, вечног живота, вечне истине и правде, а он ће
доћи у име своје, т.ј. у име вечне пропасти, смрти, лажи, и неправде. И кад антихрист
дође међу своје, своји ће га радо примити; сви они којима је Христос тежак примиће
радо антихриста, јер ће им се учинити лак, и јер ће им се његов пут учинити лак. Кад
буде било доцкан, видеће безумници, да су се преварили, али спасења не ће бити.
Кад се буду склизали у вечну ноћ, у крило смрадне змије, тада ће бити доцкан –
кајање се не ће примати, и спасења више не ће бити. Брзо ће се свршити безумни
пир антихристов са грешницима на земљи, као један трен ока свршиће се; и дом
нечистог весеља обратиће се у безизлазну тамницу гриже и чемера. Тада ће бити све
доцкан.
О Господе човекољубиви, једини пријатељу људи, Тебе јединога ми познајемо и
признајемо. Тебе, само Тебе примамо као Спаситеља и спасење наше. Теби слава и
хвала вавек. Амин.