1. септембар
1. Почетак црквене године (или: начало индикта). Први Васељенски Сабор
определио је, да се година црквена почиње 1. септембра. Месец септембар је био код
Јевреја почетком нове грађанске године (Исх.. 23, 16), месец збирања плодова и
приношења жртви благодарности Богу. У време овога празновања Господ Исус ушао
је у синагогу у Назарету, отворио књигу пророка Исаије и прочитао речи: Дух је
Господњи на мени; за то ме помаза да јавим јеванђеље ништим; посла ме да исцелим
скрушене срцем; да проповедам заробљеним отпуштење и слепим прозрење; да
огласим годину милости Господње и дан освете (Иса. 61, 1– 2). Још је овај месец
септембар знаменит у историји хришћанства, што у њему цар Константин Велики
одржава победу над Максенцијем, непријатељем вере Христове, а тој победи
следоваше слобода хришћанске вероисповести у целој римској царевини. Дуго
времена је и грађанска година у хришћанском свету рачуната као и црквена од 1.
септембра; па се је она пренела на 1. јануар а најпре у западној Европи, а по том и у
Русији у време Петра Великог.
2. Преп. Симеон Столпник. Родом Сирјанин, од сељачких родитеља. У 18. години
одбегао од родитеља и замонашио се. Предавао себе најтежим подвизима, понекад
постећи по 40 дана. По том се предаде нарочитом подвигу, дотле непознатом, наиме:
да даноноћно стоји на стубу у непрестаној молитви. Његов стуб најпре би висок 6
лаката, после му подигоше један од 12, па од 22, па од 36, и најзад од 40 лаката
висине. Његова мајка Марта два пута долажаше да га види, но он је не хте примити,
него јој са стуба рече: „не узнемиравај ме сад, мајко моја, ако се удостојимо
видећемо се у оном свету." Претрпе св. Симеон безбројне напасти од демона, но он
их све победи молитвом Богу. И сотвори светитељ чудеса велика и многобројна
исцељујући речју и молитвом многе болеснике. Око његовог стуба стицаше се народ
са свих страна, богати и убоги, цареви и робови. И он свима помагаше некоме
повраћајући здравље телесно, некоме пружајући утеху и поуку а некога
изобличавајући због јеретичког веровања. Царицу Евдокију тако одврати од јереси
Евтихијеве и поврати Православљу. Подвизаваше се у време цара Теодосија Млађег,
Маркијана и Лава Великог. Овај први столпник у хришћанству и велики чудотворац
Симеон свети поживе 103 године и упокоји се у Господу 1. сеп. 459. год. Његове
мошти пренесене у Антиохију у цркву његовог имена.
3. Св. Исус Навин. Вођ народа Јеврејског после смрти Мојсејеве. Једини он и Халев
ушли су у Земљу Обећану од неколико стотина хиљада Јевреја, који изађоше из
Мисира. (Читај о његовој верности Богу, његовим делима и чудесима у Књизи Исуса
Навина.) Поживе 110 година и сконча око 1440. год. пре Христова Рођења.
(Житија Светих за данас)
Симеон Столпник, први од столпника,
Озарен старац сјајем бесмртника,
За столп привезан, драговољна жртва,
Небо га жива земља гледа мртва.
Пост и молитва и свеноћно бдење –
Тим путем тешким тражаше спасење.
Мајка му дође једнога уранка:
– Сиђи ми, сине, да те види мајка!
Рече му тако. А Симеон шути.
Понавља мајка молбу много пути ...
Најзад Симеон мајци одговара:
– Ја сам у служби Небескога Цара;
Живот је овај борба и припрема,
За пуст разговор ту времена нема,
Но иди, мајко, бирај стазу чисту,
Брини за душу, и живи по Христу;
У оном свету, после ове војне,
Ако нас Христос нађе за достојне,
Тамо ћеш, мајко, видет свога сина,
И син се сладит лица материна.
РАСУЂИВАЊЕ
У овоме свету ми треба да искористимо све што је потребно на изграђивање душе
наше, јер кад нас смрт растави од овога света, ми ништа не носимо у други свет осим
душе своје онакве какву смо је овде изградили. Св. Симеон Столпник као
осамнаестогодишњи младић у бризи за спасење душе своје паде једног дана ничице
на земљу и уздиже молитву Богу, да му Бог покаже пут ка спасењу. И тако дуго
лежећи на молитви имаде овако виђење: као он копа ров за темељ нечега, па
заморен од копања стаде да одахне. У том дође му глас: „копај дубље!" Тада он поче
са великим трудом копати још дубље; па опет заморен стаде да одахне. Али опет чу
глас: „копај дубље!" И он опет поче копати са још већим трудом и напором. У том
дође му глас: „престани, довољно је; сада што желиш зидати зидај; без труда ништа
не ћеш успети." Они који се мало труде и на чулној плићини зидају живот душе своје,
зидају на песку грађевину, која се не може одржати у овом пролазном свету а још
мање у оном непролазном.
СОЗЕРЦАЊЕ
Да созерцавам безакоње Давидово (II Сам. 11), и то:
1. како Давид изврши прељубу са Витсавејом женом Уријевом, када Урије беше у
рату;
2. како удеси Давид погибију Уријеву;
3. како се Бог разгневи на Давида.
БЕСЕДА
о Слову – Сину Божјем
У почетку бјеше Слово (Јов. 1, 1).
Слово, или Реч словесна, смислена, беше у почетку. Ово се односи на божанску
природу Господа нашег Исуса Христа. У почетку – да ли се тиме мисли, браћо на неки
почетак Слова Божјег? Или на неки времени датум рођења Сина Божјег од Бога Оца?
Никако. Јер рођење Сина Божјег не може имати ни датума ни почетка, пошто је
време услов само онога света пролазнога, и пошто оно не додирује вечнога Бога нити
условљава собом ма шта у Богу. Може ли се одвојити сијање од сунца, а да сунце
остане сунцем? Може ли се ум одвојити од човека, и да човек остане човеком? Може
ли се одвојити сласт од меда, и да мед остане медом? Не може. Још мање се може
замислити Бог одвојен од Слова Свога, од Речи словесне, од Смисла Свога, од
Мудрости Своје – Отац вечни одвојен од Сина Свога савечнога. Није, браћо, овде реч
о почињању Сина Божјег од Бога Оца, него је овде реч о почетку почетка историје
стварања света и спасења људског. Тај почетак је у Слову Божјем, у Сину Божјем.
Он је почео и стварање света и спасење света. Ко год хоће да говори било о
стварању видљивог и невидљивог света било о спасењу рода људског, тај мора
почети са Почетком. А тај Почетак је Слово Божје, Мудрост Божја, Син Божји. Као
кад би неко причао неки догађај са једном лађом на језеру, па почео овако: у почетку
беше језеро, па се навезе нањ једна бела лађа... Нико од разумних људи неће
схватити речи „у почетку беше језеро," као да је језеро постало истог тог дана кад се
догодио догађај са лађом. Тако нико од разумних не треба да схвати речи
Јеванђелиста у почетку бјеше Слово као да је на почетку догађаја стварања света
произашло Слово Божје из Бога. Као што је језеро постојало хиљаде година пре
догађаја с лађом на њему, тако је Слово Божје постојало читаву вечност пре почетка
стварања.
О Сине Божји, савечни Оцу и Духу, просвети нас и спаси нас. Теби слава и хвала
вавек. Амин.