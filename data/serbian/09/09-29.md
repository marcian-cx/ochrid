29. септембар
1. Преп. Кириак Отшелник. Рођен у Коринту од родитеља Јована и Евдокије. Отац му
Јован беше презвитер, а месни епископ Петар сродник његов. У раној младости
постави га епископ за чтеца саборне цркве. Читајући Св. Писмо млади Кириак
дивљаше се Промислу Божјем, како прослави све истините слуге Бога живога, и
како устроји спасење рода људског. У 18. години својој одведе га жеља за духовним
животом у Јерусалим. У Јерусалиму ступи у манастир некога Божјег човека
Евсторгија, који му даде почетна упутства у монашком животу. По том оде св.
Јевтимију, који га прозре као будућег великана духовног, обуче га у схимну и посла
на Јордан св. Герасиму, где Кириак проведе 9 година. По смрти Герасимовој опет се
врати у манастир св. Јевтимија, где оста на безмолвију 10 година. После тога
мењаше место за местом бегајући од славе људске. Подвизаваше се и у обитељи св.
Харитона, где најзад и сконча свој земни пут навршивши 109 година живота.
Прослављени подвижник и чудотворац св. Кириак је био крупан и снажан телом, и
такав остао до дубоке старости, и поред тешког поста и бдења. У пустињи се понекад
годинама хранио само сировим зељем. Ревновао је много за веру православну
изобличавајући јереси, нарочито јерес Оригенову. За себе је говорио, да га од како је
монах сунце никад није видело да једе нити да се гневи на кога. По уставу св.
Харитона монаси су јели само једанпут дневно, и то по заласку сунца. Беше Кириак
светило велико, стуб Православља, дика монасима, моћни исцелитељ болних, и
благи утешитељ тужних. Пожививши дуго на корист многих пресели се у вечну
радост Господа свога 557. год.
2. Св. муч. Дада и Говделај. Дада – великаш Персијски и сродник цара Сапора, а
Говделај син истога цара. Када св. Дада јавно исповеди веру своју у Христа, нареди
цар Сапор, те га мучише љутим мукама. Но при тим мукама Дада сотвори именом
Христовим чудеса велика, која тако силно утицаше на сина царева Говделаја, да и он
поверова у Христа. Незнабожни цар не поштеди ни сина свога, него и њега удари на
тешке муке. И Дада и Говделај прославише Бога истрајним трпљењем и многим
чудесима, и у мукама предадоше Богу душе своје. Пострадаше у IV столећу. Са њима
пострадаше – јер повероваше у Христа – и сестра Говделајева Каздоја и главни жрец
Гаргал.
3. Св. Теофан Милостиви. Богат грађанин из Газе. Толико беше милостив, да
раздајући своје имање ништим и сам обништа. Пред конац живота нападе га водена
болест, и он у тој болести издахну. Но из његовог тела потече целебно миро, којим се
болни исцељиваху.
4. Св. Марија Палестинска. Била најпре чтеца Псалтира при цркви Васкрсења у
Јерусалиму. Па како беше красна лица, то су се многи гледајући је саблажњавали
греховним помислима. Да не би била повод греха других људи Марија се удаљи у
пустињу Сукијску, са једном котарицом боба и једном тестијом воде. 18 година
проживе св. Марија у пустињи, и силом Божјом нити јој неста боба ни воде. Застали
је још живу а по том и сахранили ученици св. Кириака.
(Житија Светих за данас)
Марија се, краснолика,
красна родила,
Марија се, Христоверна,
Христу молила:
– Помози ми, мој Господе,
немоћној жени,
Покажи ми пут спасења,
убогој мени;
Ја се трудим да не грешим
с Твојом помоћи
Ал' саблазан лицем бивам
туђој немоћи.
–
Марија се живом Богу
с плачем поклони,
У пустињу, од очију
људи се склони.
С Богом Мара разговара,
то јој је плата;
Светлија јој душа поста
од чиста злата.
Кад су лета прохујала,
тело увену.
Ангел сиђе, у Рај диже
небесну жену.
Међ ангели сад ликује
к'о ангел сија,
И за нас се Богу моли, света Марија.
РАСУЂИВАЊЕ
Многи људи по незнању више се труде како ће ублажити муке у старости и
предсмртној болести него ли како ће се избавити од мука адских у животу после
старости и смрти. Беше тако неки нежењен човек, велики среброљубац, који из
године у годину све са јачом страшћу сабираше себи непотребна богатства. Кад су га
питали, на што се труди толико и сабира благо, које је сувишно за његов живот, он
одговори: „сабирам за старост. Ово ће ме благо лечити и хранити у старости и
болести"
. И заиста, слутња се његова обистини. У старости га спопаде тешка и
дуготрајна болест. Он је раздавао уштеђена блага лекарима да га лече и слугама да
га чувају и хране. Но благо се истроши а болест се продужи. Лекари и слуге га
оставише, и он паде у очајање. И суседи му додаваху нешто хлеба до смрти, а по
смрти сахрањен би о трошку општинском. На што је наменио био своје благо, на оно
је и дао. Бог му је учинио по вољи, и послао му болест, о којој је он говорио, и за коју
је велико благо припремао. Све благо његово ипак није могло да ублажи муке
његове у овом свету, а чиме ли ће их он тек моћи ублажити у оном? Чиме – кад није
понео собом ни вере, ни наде, ни милосрдних дела, ни молитава, ни покајања? Неко
виде човека усопшег у великој рајској слави, и упита га, чиме со он удостоји те
славе? Одговори човек: „ја сам у земаљском животу био најамник једнога злотвора,
који ми никад није најам плаћао; но ја сам све трпео, и служио до краја с надом у
Бога"
. Виде и другог још у већој слави, и кад га упита одговори онај: „ја сам био
губав, и до краја, приносих Богу благодарност за то"
. А онога, који гомилаше новац
за болест у старости никад нико не виде у слави рајској у ономе свету.
СОЗЕРЦАЊЕ
Да созерцавам казну Божју којом би кажњен цар Озија (II Днев. 26), и то:
1. како се у свом високоумљу приближи Озија с кадионицом олтару Божјем;
2. како му на једанпут изађе губа на челу.
БЕСЕДА
о познавању Оца и Сина
Оче праведни, свијет тебе не позна,
а ја те познах (Јов. 17, 25).
Раван равнога најбоље познаје. Нижи не познаје вишега, ни смртни бесмртнога.
Старозаветни пророци и неки од мудраца старога века знали су Бога као Створитеља
и Промислитеља, но нико Га није знао као Родитеља. Они који су Га знали у старини,
знали су Га кроз стварање а не кроз рађање. Кроз стварање познали су они нешто од
правде и мудрости и силе Божје, но нису познали љубав Његову, јер се љубав
познаје кроз рађање. Родитељ познаје тајну рођенога, и рођени познаје љубав
родитеља. Свијет тебе не позна, јер свет гледаше Тебе као Господара а себе као
роба; а ја те познах, јер ја те видим као родитеља и осећам неисказану љубав Твоју.
Свет Тебе гледа кроз завесу дела Твојих, а ја Те гледам лицем у лице, у вечној
красоти љубави Твоје. Тај пламен вечне родитељске и синовске љубави донео је
Господ међу људе. Да би људи видели Бога у том пламену, у тој новој и дотле
непознатој светлости. То ново богопознање кроз љубав предао је Господ апостолима
Својим. И оно је дошло до нас. О да би се и у нама разгорео тај пламен божанске
непролазне љубави! Да би тако познали Бога као Родитеља, а себе као децу Његову,
усиновљену кроз жртву Сина Божјег Јединородног.
О тропламени Боже, Оче, Сине и Душе Свети, осветли и нас, помрачене грехом,
вечним сјајем љубави Твоје. Теби слава и хвала вавек. Амин.