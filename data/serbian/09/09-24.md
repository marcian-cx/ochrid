



али незнабожачких. Као осамнаестогодишња девојка била верена за некога младића
у оно време, када апостол Павле дође са Варнавом у Иконију на проповед
Јеванђеља. Слушајући Павла три дана и три ноћи Текла се обрати потпуно вери
Христовој и завешта се живети у девству. Видевши је мајка, како и не гледа више на
свога вереника нити помишља на брак, поче је најпре саветовати а по том тући и
морити глађу. Најзад је предаде судији и захтеваше, опака мајка, да је огњем
сажеже. Судија је баци на огањ, но Бог је спасе неповређену. Тада Текла пође за
апостолом Павлом, и дође са њим у Антиохију. Привучен спољашном красотом
Теклином некакав старешина градски хтеде је узети к себи силом, но Текла се
ишчупа из његових руку. Тај старешина оптужи је кнезу као хришћанку, која се
гнуша брака. Кнез је осуди на смрт и баци пред зверове, но зверови се не такнуше
тела свете девице. Удивљен овим упита је кнез: „ко си ти, и каква је сила у теби, да ти
ништа не може нашкодити?" Одговори му Текла: „слушкиња сам Бога живога"
. Тада
је кнез пусти на слободу, и она пође проповедати Јеванђеље, и успе да обрати многе
у веру истиниту, међу којима и неку угледну и чесну удовицу Трифену. По томе се св.
Текла, по благослову апостола Павла, удаљи у једно пусто место близу Селевкије. Ту
се она дуго подвизаваше и исцелењем болесника чудотворном силом обраћаше
многе у хришћанство. Позавидеше јој лекари и врачари из Селевкије, те послаше
неке младе људе, да је оскверне, надајући се да ће она кад изгуби девичанство
изгубити и моћ своју чудотворну. Текла бегаше од оних дрских младића, и кад виде
да ће је ухватити, она се помоли Богу за помоћ пред једном стеном, и стена се
раступи и сакри ову св. девицу и невесту Христову. И би јој та стена и скровиште и
гроб. О овој чудесној хришћанској јунакињи и светитељки вели св. Златоуст „чини ми
се да видим ову блажену деву како приноси Господу једном руком девство а другом
руком мучеништво"
.


Жичи од свога брата и духовног оца св. Саве. Побожан хришћанин, мудар и
мирољубив владалац, Стефан је са св. Савом уздигао Православље до великог
торжества у народу своме. По његовој жељи св. Сава замонашио га пред смрт и дао
му име Симон. Упокојио се у Господу 24. септ. 1224. год. Његове чудотворне мошти
почивају у Студеници. – Св. Давид (најпре кнез Димитрије), син Вукана, брата
Стефанова. Саградио манастир на Лиму, где се и сам замонашио. – Св. краљ
Владислав, син краља Стефана. Саградио манастир Милешево, где је пренео из
Трнова мошти св. Саве. Одликовао се необичном милосрдношћу према бедним
људима. На новцу његовог времена он се потписивао: „раб Христов Владислав"
.
(Житија Светих за данас)
Света Текла равноапостолна,
Од девицâ првомученица,
Тело беше духу покорила,
Дух и тело Христу свемогућем,
Зато и њој све покорно беше:
Огањ страшни, и зверови љути,
И демони, и људски недузи –
Све покорно вери и чистоти,
Све послушно светој невиности,
Невиности Христове невесте.
Није л' мајка благо превелико?
Шта је мајка – с Христом поређена?
И вереник од земље саздани
Прашина је пред славом Христовом.
И богатство и земна красота –
Сан пролазни и ветар крилати.
Једна стена само вечно стоји,
Времена се ни буре не боји,
То је женик Текле мученице,
То је Христос, Цар над царевима.
Света Текло, Рајем обасјана,
Помоли се Христу Спаситељу,
И нас грешне од греха да спасе.
РАСУЂИВАЊЕ
Сваки је светитељ близу онога места где се у помоћ призива или где се празнује и
прославља светиња његова. Они који су видовити виде их; они који нису видовити
нека верују, и видеће их у своје време. Св. Козма Зографски још као млад монах
беше видовит. Једном о Благовештењу беше он дошао са још неким монасима у ман.
Ватопед на славу. Па и за време службе у цркви као и за време обеда у трпезарији
виде Козма једну жену царске красоте и величанства, како самовласно све
распоређује, упућује, а и сама услужује. И не само да је виде тренутно него је
гледаше дуго времена како у цркви тако и трпезарији. Овим виђењем беше Козма
смућен и запрепашћен, јер му не беше ни мало право што виде жену у манастиру
Светогорском. Када исприча својим самонасима из Зографа виђење своје негодујући
на приступ жена у Свету Гору, удивљени монаси му објаснише, да је то Царица Свете
Горе, Пресвета Богородица. И смућено срце Козмино испуни се радошћу великом. –
Толико је видовит био св. Козма, да је доцније као старац и отшелник из своје пећине
видео душу игумана Хилендарског како узлазећи к небу мучи се да прође кроз
митарства, истјазавана од демона. Посла Козма одмах некога да јави братији у
Хилендар, да се моле Богу за душу игумана њиховог умрлог. То беше одмах после
јутрење, тек што монаси са игуманом беху изашли из цркве. Чувши поруку Козмину,
монаси се подсмехнуше говорећи, да њихов игуман тек што је отишао у своју келију
да се спрема за литургију. Но кад уђоше у келију, нађоше игумана свога мртва.
СОЗЕРЦАЊЕ
Да созерцавам грех цара Охозије и казну Божју (II Днев. 22), и то:


Ахавовим;


БЕСЕДА
о Богу Духу Светом Прославитељу
Он (Дух) ће ме прославити, јер ће од
мојега узети и јавити вам. (Јов. 16. 14).
Дух Свети је равносилан Оцу и Сину, и све што може Отац, може и Син, може и Дух
Свети. И све што зна Отац, зна и Син, зна и Дух Свети. Но по бескрајној љубави
једног према другом и по бескрајној мудрости у погледу домостројства спасења
људског они се наизменично јављају људима, с гледишта времена. Као што је Отац
прославио Сина, тако и Син Оца, тако и Дух Свети Сина. Он ће ме прославити. Зар
Син Себе није прославио? Јесте, али не у онолико колико је могао него само у
онолико колико су људи у то време могли примити и поднети. А временом Дух Свети
ће открити још већу славу Сина Божјега, када Он, Свеблаги, буде испунио верне
благодатним даровима Својим. Он ће ме прославити. Ове речи говори Господ и за
поуку нама, браћо, те да би и ми, ако учинимо неко добро дело, оставили да нас
други прославља а не прослављали сами себе. Јер ће од мојега узети и јавити вам.
Овим речима објављује Господ јединство Духа Божјег са Њим а не потчињеност
Духа. Пре тога рекао је: упутиће вас на сваку истину. Па да ученици не би
помислили, да Дух зна више истина неголи Син, и да је према томе Дух већи од Сина,
Он објављује, да ће Дух од мојега узети и јавити вам. И Христос је могао упутити
ученике на сваку истину, али ученици у то време још нису били оспособљени, да
приме сваку истину. Зато ће их Дух Свети у своје време упутити на сваку истину. Но
објављујући им сваку истину Дух не ће ништа објављивати, што Сину није познато,
или што је, још мање, супротно знању и вољи Сина. Зато и вели Господ: јер ће од
мојега узети и јавити вам. О чудесно јединство Свете Тројице, о тропламена сило,
светлости и љубави из једнога истога огња! О Тројице света и пресвета, зажежи
љубав божанску у срцима нашим. Теби слава и хвала вавек. Амин.